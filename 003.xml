<pb id="3.1a"/>
༄༅། །རྣམ་པར་འཐག་པ་བསྡུས་པའི་བསྟན་བཅོས་ལོག་རྟོག་རྣམ་སྦྱོང་ཞེས་བྱ་བ་བཞུགས་སོ།།
<pb id="3.1b"/>
༈ བདག་གི་གཟུ་བོའི་ཤེས་རབ་དང་མང་དུ་ཐོས་པའི་རྣམ་དཔྱོད་བླ་མའི་དྲིན་ལས་རྙེད་པས་སྔོན་གྱི་མཁས་པ་གྲགས་ལྡན་དག་གིས་
བཀའ་ཡང་དག་ལྟར་སྣང་ལ་དཔྱད་པ་བྱས་པར་གྲགས་སྣང་བ་དེ་དག་ཉིད་ལས་སྔགས་ཀྱི་སྐབས་ཀྱི་ཅུང་ཟད་ཐལ་ཆེས་པ་རྣམས་ལ་སྐྱེ་བོ་ཐོས་པ་བོན་གྱེར་ལ་ཡིད་བརྟན་འཆའ་
བ་དག་ཆོས་དང་གང་ཟག་ལ་དམོད་པའི་ཉེས་པ་འགེགས་པ་དང་ངན་འགྲོའི་གཡང་ལས་བསྲུང་བར་འགྱུར་བ་དང་། བྱེད་པ་པོ་དེ་དག་ཀྱང་སོ་སྐྱེ་ཡིན་ན་ཕྱིས་གཞུང་
དེ་བཟུང་ནས་ཆོས་དང་གང་ཟག་སྤངས་སོ་ཅོག་གི་ཉེས་པའི་ཆ་ཉན་ཐོས་ཀྱི་ལུགས་ཀྱི་བར་མའི་མི་དགེ་བ་ཞེས་བྱ་བ་སྤྱིར་བྱེད་ཏུ་བཅུག་པ་ལས་བྱུང་བའི་མི་དགེ་བའི་ཆ་
རེ་དེ་དག་ལ་འབྱུང་བ་དགག་པའི་ཆེད་དུ་ཅུང་ཟད་ཅིག་དཔྱད་པར་བྱའོ། །དེ་ཡང་འགོས་ཁུག་པ་ལྷ་བཙས་ཀྱི་སྔགས་ཀློག་སུན་འབྱིན་དུ་གྲགས་པ་ལ་ཐོག་མར་དཔྱད་
<pb id="3.2a"/>
པར་བྱ་སྟེ། སངས་རྒྱས་འཁོར་བ་འཇིག་བྱོན་པའི་དུས་ན་སེམས་ཅན་ཐམས་ཅད་ལ་མ་བསླབས་པར་དགེ་བ་བཅུ་ངང་གིས་རྫོགས་པས་རྫོགས་ལྡན་ཡིན་ལ་དེ་ནས་བར་བསྐལ་གསུམ་
ན་གསེར་ཐུབ་བྱོན་ཚེ་སྲོག་གཅོད་དང་ཚིག་རྩུབ་དང་གནོད་སེམས་གསུམ་མེད་པས་སུམ་ལྡན་དེ་ནས་བར་བསྐལ་གཉིས་ན་འོད་སྲུང་བྱོན་ཚེ་སྲོག་གཅོད་དང་ཚིག་རྩུབ་གཉིས་སྤངས་པས་ཉིས་
ལྡན་ཡིན་ལ་དེའི་ཚེ་ཕར་ཕྱིན་གྱི་སྡེ་སྣོད་རྒྱས་པར་གསུངས་ལ་དེ་ནས་བར་བསྐལ་གཅིག་ན་སྟོན་པ་བྱོན་དུས་སྙིགས་མ་ལྔ་བདོ་བས་རྩོད་ལྡན་ནོ་ཞེས་བྲིས་པ་ནི་བཤད་པ་མི་ལེགས་ཏེ། སྤྱིར་ལོངས་སྤྱོད་ཀྱི་དུས་བཞི་
དང་ཆོས་ཀྱི་དུས་བཞི་ནི་གཙོ་བོ་འཛམ་གླིང་གི་མི་ལ་ཡིན་པས་དེ་སེམས་ཅན་ཐམས་ཅད་ལ་སྦྱར་ན་རྒྱ་ཆེས་ཏེ་ངན་སོང་གསུམ་ལ་དགེ་བཅུ་ངང་གིས་རྫོགས་པར་ཡོད་པའི་དུས་བཞག་པར་མི་འོས་ལ། མདོ་སྡེ་དང་མངོན་པའི་
དུས་བཞི་གཉི་གའི་རྩོད་ལྡན་ལ་སངས་རྒྱས་འབྱུང་གི་གཞན་གསུམ་ལ་མི་འབྱུང་ངོ་། །སངས་རྒྱས་འཁོར་བ་འཇིག་གི་དུས་མི་དགེ་བ་བྱེད་པ་མེད་ན་སངས་རྒྱས་དེས། ཇི་ལྟར་བྱུང་བ་མེ་ཏོག་གི། །ཁ་དོག་དྲི་ལ་མི་གནོད་
པར། །ཞེས་གཞན་ལ་མ་གནོད་པར་བསོད་སྙོམས་སློང་བའི་བསླབ་པ་འཆའ་གར་དགོས། སངས་རྒྱས་འཁོར་བ་འཇིག་ནས་གསེར་ཐུབ་ཀྱི་བར་ལ་བར་བསྐལ་གསུམ་སོགས་ཡོད་ན་ད་དུང་སངས་རྒྱས་དགུ་བརྒྱ་དང་དགུ་བཅུ་
རྩ་དྲུག་འབྱུང་དགོས་པའི་རེ་རེ་ལ་སྐུ་ཚེ་དུང་ཕྱུར་མང་པོ་མངའ་བའང་ཡོད་པས་དེ་ལྟ་ན་གནས་བསྐལ་ལ་བར་བསྐལ་བརྒྱ་ཕྲག་མང་པོ་དགོས་པར་འགྱུར་ལ་དེ་ལྟ་ན་ཆགས་འཇིག་སྟོང་གནས་ཀྱི་བསྐལ་པ་
<pb id="3.2b"/>
བཞི་ལ་བར་བསྐལ་ཉི་ཤུ་རེར་བཤད་པ་དང་འགལ་ལོ། །ཡང་རྩོད་ལྡན་ཚེ་ཐུང་བའི་དུས་སུ་གསང་སྔགས་སྒྲོན་མེ་ལྟ་བུ་འབྱུང་སྟེ་ཐུབ་པ་བཞུགས་དུས་བྱ་སྤྱོད་རྣལ་འབྱོར་གསུམ་གསུངས་ལ་བླ་མེད་ཕྱག་རྡོར་ལུང་བསྟན་ནས་ཨོ་རྒྱན་
གྱི་རི་ལ་ཐབས་ཤེས་གཉིས་ཀའི་རྒྱུད་རྫོགས་པར་གསུངས་སོ་ཞེས་པའང་བརྟག་པར་བྱ་སྟེ་བྱ་སྤྱོད་རྣལ་འབྱོར་ལ་ཡང་འཇམ་དཔལ་རྩ་རྒྱུད་སྔོན་གཙང་མའི་གནས་སུ་གསུངས་ནས་ཚེ་ལོ་བརྒྱ་པ་ན་སྟོན་པ་འབྱོན་པ་སོགས་
མ་འོངས་ལུང་བསྟན་མཛད་པས་དེ་དག་སྟོན་པ་བཞུགས་དུས་ཁོ་ནར་བྱུང་བ་ཡང་མ་ཡིན་ལ་བླ་མེད་ཀྱི་གསང་འདུས་ནི་དགྲ་བཅོམ་ཡན་མཁའ་ལ་འགྲོ་བ་རྒྱལ་པོ་ཨིནྡྲ་བོ་དྷིས་མཐོང་ནས་སྟོན་
པ་སྤྱན་དྲངས་ཏེ་འདོད་ཆགས་མ་སྤངས་པར་ཐར་པ་ཐོབ་པའི་ཐབས་ཞུས་པས་གསང་བ་འདུས་པའི་སྐུར་བཞེངས་ཏེ་དབང་བསྐུར། གསུངས་ཞེས་འདུས་པ་བ་རྣམས་འདོན་ལ་དུས་འཁོར་ནི་མྱ་ངན་ལས་
མ་འདས་གོང་དུ་གསུངས་པར་མངོན་སུམ་དུ་བཤད་ཅིང་གཤེད་སྐོར་རྣམས་ཀྱང་བདུད་འདུལ་བའི་ཚེ་གསུངས་པར་གྲགས་པའི་ཕྱིར། དགྱེས་རྡོར་སོགས་ལའང་རྡོ་རྗེ་སྙིང་པོ་དང་ཕྱག་ན་རྡོ་རྗེ་སོགས་ཞུ་བ་པོ་ཡོད་ཀྱི་
སྟོན་པ་པོར་མ་གསུངས་ལ་ཕྱག་རྡོར་གྱིས་བསྟན་པ་ནི་ངན་སོང་སྦྱོང་རྒྱུད་ཀྱི་བརྟག་པ་ཕྱི་མ་ལ་སོགས་པ་རྣལ་འབྱོར་གྱི་རྒྱུད་དུ་མང་བ་ཡིན་ནོ། །ཡང་མྱ་ངན་ལས་འདས་ནས་ལོ་བརྒྱ་དང་བཅུ་གཉིས་ན་
བླ་མེད་གསུངས་ཟེར་ཏེ་རྒྱ་གར་གྱི་པཎྜི་ཏ་ཀུན་ལ་དྲིས་པས་མི་བདེན་ཟེར་རོ་ཞེས་པའང་བླ་མེད་རྣམས་གསུངས་རང་སྟོབས་ཀྱིས་རྩད་ཆོད་པ་ལ་དེའི་སྡུད་པ་པོ་དང་དངོས་ཀྱི་ཉན་པ་པོར་གཏོགས་པ་དགོས་ཀྱི་
དེ་པཎྜི་ཏའི་རང་སྟོབས་ཀྱིས་ག་ལ་ཤེས། སྤྱིར། ལོ་ནི་བརྒྱ་དང་བཅུ་གཉིས་ན། །བསྟན་པའི་སྙིང་པོ་དམ་པ་ཞིག །ཅེས་སོགས་ལུང་བསྟན་པ་དེ་ནི་རྒྱལ་པོ་ཛའི་ཐོག་ཁར་གླེགས་བམ་གྱི་ཆར་བབ་པ་ལ་
<pb id="3.3a"/>
ཡིན་གྱི་དེ་ནི་གཙོ་བོ་རྣལ་འབྱོར་གྱི་རྒྱུད་ཤས་ཆེ་བར་གྲགས་སོ། །དེ་ནས་བོད་ཀྱི་རྒྱལ་བློན་གྱི་སྐུ་རིང་ལ་པཎྜི་ཏ་མཁས་པ་རྣམས་སྤྱན་དྲངས་ནས་ལོ་ཙཱ་བ་རྣམས་ཀྱིས་སྡེ་སྣོད་
གསུམ་བསྒྱུར། ཕྱི་རབས་ཤིག་ནས་ལོ་ཙཱ་བ་བཀྲ་ཤིས་བརྩེགས་པ་དཔལ་གྱིས་གསང་སྔགས་ཀྱི་ཆོས་ལ་གསང་བ་འདུས་པ། ཟླ་གསང་ཐིག་ལེ། སངས་རྒྱས་མཉམ་སྦྱོར། སྒྱུ་འཕྲུལ་དྲྭ་བ་རྣམས་བསྒྱུར་རོ། །
ཐབས་ཀྱི་ཞགས་པ་བསྒྱུར་ཟེར་ཏེ་ཐེ་ཚོམ་ཟ་པཎྜི་ཏ་ལ་དྲིས་པས་རྒྱ་གར་ན་མེད་ཟེར་རོ། །དེ་རྣམས་ཀྱི་སྒྲུབ་ཐབས་དང་ཆོ་ག་ཉེར་གཅིག་བསྒྱུར་ཏེ་དེ་རྣམས་བཀའ་དྲི་མ་མེད་པའོ་ཞེས་པའང་། ཐེག་དམན་
གྱི་སྡེ་སྣོད་ལ་གཞུང་ཤོ་ལོ་ཀ་འབུམ་ཕྲག་རེ་ཡོད་པ་ལས་བོད་དུ་འདུལ་བ་དགུ་ཁྲི་ཙམ་དང་མདོ་སྡེ་སུམ་ཆ་ཙམ་འགྱུར་ལ་མངོན་པའི་བཀའ་རྒྱ་གར་ཉིད་དུ་ནུབ་ཟིན་པས་བསྒྱུར་དུ་མེད་ལ་མཛོད་
ལ་སོགས་པའི་བསྟན་བཅོས་ཙམ་བསྒྱུར་བ་ལ་སྡེ་སྣོད་གསུམ་བསྒྱུར་ཞེས་འཆད་ན་དེར་ཟད་མོད། ཐེག་ཆེན་གྱི་སྡེ་སྣོད་ལ་ཚང་བ་མེད་པས་ཕལ་ཆེན་སོགས་རྒྱ་གར་ན་མེད་པ་མང་ཞིག་རྒྱ་ནག་
ནས་བསྒྱུར་བས་ཕྱིས་ཕལ་ཆེན་སོགས་ཀྱི་རྒྱ་དཔེ་བསམ་ཡས་སུ་བཞུགས་པ་ལས་བཤུས་ཏེ། ཇོ་བོས་རྒྱ་གར་དུ་བསྐུར་རོ། །སྒྲུབ་ཐབས་ཀུན་ཏུ་བཟང་པོ་སོགས་དང་ཆོ་ག་ཉེར་གཅིག་ནི་བསྟན་བཅོས་ཡིན་པས་བཀའ་དྲི་མ་
མེད་པའོ་ཞེས་སྨྲ་མི་རིགས་སོ། །ཡང་དུས་ཕྱིས་རྨ་རིན་ཆེན་མཆོག་གིས་གསང་བ་སྙིང་པོ་དང་ཁ་སྐོང་སྒྱུ་འཕྲུལ་ལེའུ་བརྒྱད་ཅུ་པ་སོགས་བརྩམས་པས་རྒྱལ་བློན་གྱིས་རིག་ནས་ཚིག་ཕར་བརྗོད་ཚུར་བརྗོད་བྱས་
པས་ལོ་བཅུ་གཉིས་ལ་དཀའ་སྤྱད་དམ་པོ་བྱས་ནས་མ་རྙེད་ཕྱིས་ཉང་རོར་ཤི། དེ་ལ་བརྟེན་ནས་ཟུར་ཆེ་ཆུང་སོགས་ཀྱི་འགྲེལ་པ་དང་སྒྲུབ་ཐབས་མང་པོ་བརྩམས་ཏེ་སྒྱུ་འཕྲུལ་གྱི་ཆོས་དེ་ཐམས་ཅད་བོད་ཀྱིས་བྱས་པའི་ཆོས་
<pb id="3.3b"/>
ལོག་ཡིན། ཁྲི་སྲོང་ལྡེ་བཙན་གྱི་རིང་ལ་པ་གོར་བཻ་རོ་ཙ་ནས་ཁུངས་ཕྱུང་ནས་བཻ་རོ་ཙ་ནའི་གླིང་དུ་ནམ་མཁའ་ཆེ་དང་ཀུན་ལ་འཇུག་དང་རྩལ་ཆེན་དང་རྫོགས་པ་སྤྱི་དང་རིག་པའི་ཁུ་བྱུག་སྟེ་སེམས་
ཕྱོགས་ཀྱི་ཆོས་ལྔ་བརྩམས། རྒྱལ་བློན་གྱིས་རིག་ནས་ཚ་བ་རོང་དུ་སྤྱུགས། གནུབས་སངས་རྒྱས་རིན་པོ་ཆེས་རྒྱ་གར་ལ་ཁུངས་ཕྱུང་ནས་རྨད་བྱུང་སོགས་སེམས་ཕྱོགས་བཅུ་གསུམ་བྱས། ཕུར་པ་ལ་ཀཱི་ལ་ཡ་
བཅུ་གཉིས་ཀྱི་རྒྱུད་དང་། གཤིན་རྗེའི་རྒྱུད་པྲ་ཁོག་སྣང་། བདུད་རྩི་བལ་ལུགས་ཆེན་མོའི་རྒྱུད། གཏོར་རྒྱུད་ཆེན་མོའི་རྒྱུད། ནམ་མཁའ་མཛོད་ཀྱི་རྒྱུད། དབང་བསྒྱུར་བའི་རྒྱུད། ཀུན་ཏུ་བཟང་
པོ་ཆེ་བ་རང་ལ་གནས་པའི་རྒྱུད། ཏིང་ངེ་འཛིན་མཆོག་གི་རྒྱུད། མཚོན་པ་དོན་ལྡན་གྱི་རྒྱུད། དམ་ཚིག་བཀོད་པའི་རྒྱུད། ཀརྨ་མ་ལེའི་རྒྱུད་ཏེ་དཀོན་པའི་རྒྱུད་དྲུག་དང་། ལུང་གི་སྒྲུབ་
ཐབས་ཀྱི་ཡི་གེ་བདུན་ཅུ་རྩ་གཉིས་དང་འདའ་ཀ་མའི་ཆོས་བཞི། གཉན་དཔལ་དབྱངས་ཀྱི་སྒྲོན་མེ་རྣམ་དྲུག་ཡིག་ཆུང་གཉིས། སྐུའི་རྒྱུད་རྡོརྗེ་ཐོད་པ། གསུང་རྟ་མཆོག་རོལ་
པ། ཐུགས་ཁྲོ་བོ་པུ་ཏ་རི་ཀ་འམ་ཏནྟྲ་མ་ལ། ཡོན་ཏན་རིན་ཆེན་བསྒྱུར་བ། ཕྲིན་ལས་ཀྱི་རྒྱུད་ཀརྨ་མ་ལེ། ཕྱི་རོལ་པའི་གཞུང་དང་བསྲེས་པའི་པདྨ་དབང་ཆེན་སོགས་དེ་ཐམས་ཅད་གནུབས་སངས་རྒྱས་རིན་པོ་ཆེས་བྱས་པ་ཡིན་ལ་
དེ་དག་ལ་བརྟེན་ནས་སེམས་ཕྱོགས་དང་མ་མོ་དང་ཕུར་པ་དང་པདྨ་དབང་ཆེན་གྱི་སྐོར་མཐའ་ཡས་པ་བརྩམས་སོ། །ཡང་དག་ལ་ཐེ་ཚོམ་ཟ་ཟེར་ཡང་དེ་ཐམས་ཅད་པཎྜི་ཏ་ལ་དྲིས་པས་རྒྱ་གར་ན་མེད་ཟེར་རོ། །
ཞེས་པའང་བརྟག་པར་བྱ་སྟེ། སེམས་ཀློང་མན་ངག་གི་སྡེ་རྣམས་རྨ་རིན་ཆེན་མཆོག་དང་བཻ་རོ་ཙ་ན་སོགས་ཀྱིས་བྱས་པའི་ཤེས་བྱེད་ཏུ་རྒྱ་གར་དུ་པཎྜི་ཏ་གཅིག་ལ་དྲིས་པས་རྒྱ་གར་ན་མེད་ཟེར་ཟེར་བ་
<pb id="3.4a"/>
འདི་འདྲ་བ་དཔྱོད་ལྡན་སུ་ཞིག་སྨྲ་སྟེ་གཞན་ལ་ངོ་ཚ་བའི་རིགས་པ་ཡིན་ལ། རྒྱ་གར་ན་མེད་པ་ཙམ་གྱིས་ཀྱང་ཆོས་ཡང་དག་མ་ཡིན་པར་མི་འགྱུར་ཏེ། ཤམྦྷ་ལ་ན་བཞུགས་པའི་
དང་པོའི་སངས་རྒྱས་ཀྱི་རྒྱུད་ཆེན་དང་ནམ་མཁའ་དང་མཉམ་པ་དང་མངོན་བརྗོད་འབུམ་པ་ཆེན་པོ་ལྟ་བུའོ། །པཎྜི་ཏ་གཅིག་ལ་རྒྱུས་མེད་པས་རྒྱ་གར་ཙམ་ན་མེད་པ་ཡང་མི་འགྲུབ་སྟེ། ཁ་ཆེ་འདུས་བཟང་ལ་རྒྱུས་
མེད་པས་ཐེག་ཆེན་མེད་པར་མི་འགྲུབ་པ་བཞིན་ནོ། །བོད་ཀྱི་ལོ་ཙཱ་བའི་མཆོག་བཻ་རོ་ཙ་ན་ལྟ་བུ་ལ་རྒྱུད་བརྫུས་ཀྱི་ཆོས་ལོག་བྱས་སོ་ཞེས་དེ་ལྟར་སྐུར་པ་འདེབས་ན་ཀ་ཅོག་སོགས་སྔོན་གྱི་སྐྱེས་ཆེན་
དེ་དག་ཐམས་ཅད་ཀྱང་དེ་འདྲ་བར་མི་འགྱུར་རམ། རྒྱ་གར་བའི་ཕྲ་མ་ལ་བོད་བློན་ཚོས་ཉན་ནས་བཻ་རོ་ཙ་ན་སྤྱུགས་པར་རྦ་བཞེད་ལོ་རྒྱུས་མཐའ་དག་ལས་བཤད་ཀྱི་སྔ་འགྱུར་བརྩམས་པས་སྤྱུགས་པ་ག་ལ་ཡིན། 
རྨ་རིན་ཆེན་མཆོག་དང་ཉང་ཏིང་འཛིན་བཟང་པོ་སོགས་གླང་དར་གྱིས་བསྟན་པ་བསྣུབས་པའི་དུས་བཀྲོངས་པར་བཤད་པ་ལ་དེ་འདྲའི་སྙད་མ་འདོགས། རྒྱ་གར་དུ་མེའི་དགྲ་ལན་གསུམ་གྱིས་དྷརྨ་མང་པོ་ཚིག་ནས་མི་
བཞུགས་པ་ལ་དེའི་སྔ་རོལ་དུ་རྒྱ་ནག་ཏུ་ཕེབས་པ་རྣམས་བོད་ཏུ་བསྒྱུར་བས་རྒྱ་གར་ལས་བོད་གསུང་རབ་བཞུགས་ཚོགས་ཆེ་བར་ཇོ་བོ་རྗེ་དང་པཎ་ཆེན་ཤཱཀྴྲི་སོགས་ཀྱིས་གསུངས་པ་ལ་ཇི་ལྟར་བསྙོན། སྤྱིར་རྗོགས་
ཆེན་སེམས་ཀློང་མན་ངག་གི་སྡེའི་གླེགས་བམ་རྣམས་རྒྱ་གར་ཉིད་ནའང་རྒྱལ་པོ་དང་པཎྜི་ཏ་ལྔ་བརྒྱས་རྒྱས་བཏབ་སྟེ་མ་ཚོགས་པར་འདོན་དུ་མེད་པ་དང་། དེར་ལྟ་བ་གཙོ་བོར་བསྟན་པས་སྤྱི་ཁྱབ་ཀྱི་མ་
རྟོགས་པར་ཆད་ལྟར་སོང་དོགས་མི་སྤེལ་བར་སྦེད་ལ། བཻ་རོ་ཙ་ན་དང་ལེགས་གྲུབ་ལ་ཤྲི་སིངྷ་དང་བཱི་མ་ལས་ཤིན་ཏུ་སྦས་ནས་བཤད་ཅིང་ཕྱིས་བོད་དུ་ཤོར་བར་ཤེས་ནས་རྒྱལ་པོ་དང་པཎྜི་ཏས་རྡོ་རྗེ་གདན་
<pb id="3.4b"/>
དུ་སྦས་ཏེ་མི་ཐོན་པར་བྱས་པས་དཔེ་རྒྱུད་མེད་པ་དང་། ཡང་སློབ་དཔོན་པདྨས་དཔེ་དེ་རྣམས་རྫུ་འཕྲུལ་གྱིས་བོད་དུ་སྤྱན་དྲངས་པས་རྒྱ་གར་དུ་རྫོགས་ཆེན་གྱི་དཔེ་རྩབས་ཆད་ཅེས་རྫོགས་ཆེན་པ་ཉིད་
ལ་གྲགས་པས་དེ་ལྟར་ཁས་ལེན་པ་ལ་ད་ལྟ་རྒྱ་གར་ན་མེད་པའི་རིགས་པས་མི་གནོད་དོ། །ཡང་ཆག་ལོ་ཙཱ་བ་ཆོས་རྗེ་དཔལ་གྱིས་བྱས་ཟེར་བ་ན་བོད་ན་གྲགས་པའི་ཆོས་གསར་རྙིང་བཀའ་གཏེར་ཐམས་ཅད་
ཡི་གེར་བཏབ་ནས་རྒྱ་གར་དུ་པཎྜི་ཏ་བརྒྱད་ཅུ་དང་ཁྱད་པར་དུ་རཀྵི་ཏ་དང་ཉི་མ་དང་པོའི་འོད་ཟེར་དང་སྒྲ་གཅན་ཟིན་བཟང་པོ་དང་ལེགས་སྐྱོང་ཞབས་དང་བཞི་ལ་དྲིས་གཙུག་ལག་ཁང་ཐམས་ཅད་ཀྱི་སྐུ་གཟུགས་
བྲིས་འབུར་དང་དཔེ་ཐམས་ཅད་བལྟས། དུར་ཁྲོད་གཉན་པོ་ལ་སོགས་པར་དཔའ་བོ་མཁའ་འགྲོ་ལ་རྨི་ལམ་བརྟགས་ཏེ་བོད་ཀྱི་ཆོས་འདི་རྣམས་ཅི་འདྲ་ཡིན་བརྟགས་པས་པཎྜི་ཏ་ན་རེ་ཁྱེད་མཐའ་འཁོབ་ཡིན་
པས་ཆོས་ཁྲིམས་དང་རྒྱལ་ཁྲིམས་གཉིས་ཀ་མེད་པས་ལན། ངེད་རྒྱ་གར་དུ་འདི་འདྲའི་ཆོས་ལོག་རང་བཟོ་བྱུང་ན་ཁྲིམས་གཉི་ག་ཕོག་སྟེ་དེ་བྱེད་པོ་རིགས་རྒྱུད་དང་བཅས་པ་བརླག་འགྲོ། 
ད་ཁྱོད་ཀྱིས་འདི་ལྟར་ཡིན་གྱི་བཀའ་ཤོག་གྱིས་ལ་བོད་ཐམས་ཅད་ལ་སྐུར་ཅིག་གསུངས་ནས་བྲིས་པ་ཡིན་ཞེས་འཇམ་ཡིག་བསྐུར་བའི་གལ་ཆེ་བ་ཁ་ཅིག་ཚིག་རང་སོར་བཞག་ཅིང་གཞན་
རྣམས་ཚིག་སྣ་བསྡུས་པ་ནི། སྤྱིར་བོད་ཀྱིས་བྱས་ཤིང་སངས་རྒྱས་ཀྱིས་མ་གསུངས་ལ་རྒྱ་གར་ན་མེད་པ་གསང་སྔགས་རྙིང་མར་མིང་བཏགས་པ་རྣམས་ཡིན་ཏེ། དེའི་ནང་ནས་ལྷ་རྡོ་རྗེ་གཞོན་ནུ་སྔགས་ཀཱི་ལ་ཡ་
ཆོས་ཙམ་འདུས་པ་གསུམ་ནི་རྡོ་རྗེ་འཆང་གིས་ཕྱག་རྡོར་ལ་བཤད་དེ་ལི་བྱི་ནས་བརྒྱུད་དོ། །གུ་རུ་པདྨ་ཐམས་ཅད་ཀྱི་ཡིན་ཏེ་བོད་སྤྱི་སྟོན་བྱ་བ་ལས་བརྒྱུད་ནས་ཡོད་པ་ནི་ཆོས་མ་ནོར་བ་ཡིན་ནོ། །
<pb id="3.5a"/>
དེརྣམས་དང་མིང་མཐུན་པར་བྱས་ནས་སོ་ཟུར་གནུབས་གསུམ་གྱི་ཁོང་དུ་རྒྱལ་འགོང་ཞུགས་ནས་ཕྱི་རོལ་པའི་གཞུང་ནང་པའི་གྲུབ་མཐའ་འཇིག་རྟེན་གྱི་དྲེགས་བྱེད་བོན་པོའི་གཞུང་
རྣམས་བསྲེས་ནས་མིང་ཆོས་དང་བསྟུན་ནས་བཏགས་པའི་ཀཱི་ལ་ཡ་བཅུ་གཉིས་སོགས་ཕུར་པའི་རྒྱུད་དཔག་མེད་བརྩམས་ཏེ་པདྨ་འབྱུང་གནས་ཀྱང་ཡང་ལེ་ཤོད་དུ་བསྡད་པ་ལ་རྒྱ་གར་ན་མི་བདུན་ཐེག་
ཚད་བསྐུར་བ་དེ་ཡིན་ཟེར་བ་བྱས། མུ་སྟེགས་རིག་བྱེད་པའི་བོན་དྲན་པའི་སྔགས་འགྲོས་དང་བྲམ་ཟེ་ལས་གྲུབ་པའི་ལྷ་རྣམས་བསྲེས་ནས་ཆེ་མཆོག་འདུས་པའི་རྒྱུད་བརྩམས། རྟ་མཆོག་རོལ་པ་
དང་པདྨ་དབང་ཆེན་བྱ་བ་བརྩམས་ཏེ་འདི་རྣམས་ལ་མུ་སྟེགས་ཀྱི་ལྷ་སྔགས་མང་བར་འདུག་ཅིང་རྒྱ་བལ་ན་འདིའི་ལྷ་རྣམས་མུ་སྟེགས་ཀྱི་ལྷ་ཁང་ན་བྲིས་ནས་ཡོད། མུ་སྟེགས་ཧ་རེ་མ་ཎིའི་གྲུབ་མཐའ་
ལ་ནང་པའི་དགྱེས་རྡོར་དང་བྲམ་ཟེ་བལ་ནག་བསྲེས་ནས་ཀརྨ་མ་ལེ་དང་ཁྲག་འཐུང་དམ་རྒྱ་བརྩམས། བོན་པོའི་གཞུང་དང་ནང་པའི་རྒྱུད་དང་བྲམ་ཟེའི་རྒྱུད་བསྲེས་ནས་ཞི་ཁྲོ་འདུས་པའི་རྒྱུད་
བྱ་བ་བརྩམས་ཤིང་དེ་ལས་ཞི་ཁྲོའི་སྐོར་དཔག་མེད་བརྩམས། ཡང་ཁོང་སྣང་བྱ་བས་གཤིན་རྗེའི་རྒྱུད་གཅིག་དང་རྗེས་སུ་རྒྱུད་བཅོ་རྒྱད་དང་ཁྲོ་ལུས་ཟིལ་གནོན་ཨུར་མོ་ཚེ་དཔག་མེད་ཁ་ཐུན་
ཟླ་ཟལ་སོགས་མུ་སྟེགས་ཀྱི་གཞུང་ཆེན་རྣམས་ནས་བྱུང་བའི་ལྷ་སྔགས་དང་ནང་པའི་ལྷ་སྔགས་འཁྲུལ་འཁོར་དང་འདྲེ་རྒྱུད་ལས་བྱུང་བའི་ལྷ་རྣམས་ཡིན་ཡང་ངན་སྔགས་ཤ་སྟག་ཡིན་པས་ཡང་དག་པ་
གཅིག་ཀྱང་མེད། ཡང་མ་མོ་སྲིད་པའི་རྒྱུད་ལུང་དང་མ་མོའི་རྒྱུད་ཉི་ཤུ་སོགས་བརྩམས་ཏེ་འདི་རྣམས་མུ་སྟེགས་དྲན་པ་དང་བྲམ་ཟེ་མཆོག་སྦྱིན་དང་ནང་པའི་འདྲེ་རྒྱུད་རྣམས་བསྲེས་པར་འདུག་པས་བྱར་མི་
<pb id="3.5b"/>
བཏུབ། ཡང་སྒྱུ་འཕྲུལ་བརྒྱད་ཅུ་པ་སྒྱུ་འཕྲུལ་རྒྱུད་རྒྱུད་ལྔ་སོགས་བརྩམས་ཏེ་འདི་རྣམས་མུ་སྟེགས་འཇིག་ཚོགས་ཀྱི་ལྟ་བར་འདུག་པས་བྱར་མི་བཏུབ། ཡང་པ་གོར་བཻ་རོ་ཙ་ན་ལྷའི་བདུད་ཞུགས་ནས་
རྫོགས་ཆེན་འདྲ་བའི་མདོ་ལྔ་སངས་རྒྱས་མཉམ་སྦྱོར་གལ་པོ་ཏོག་པོ་དུམ་བུ་ལ་སོགས་ཉི་ཤུ་རྩ་གཅིག་ལ་བརྟེན་ནས་གསེར་པ་རིན་པོ་ཆེའི་མིང་ཅན་བསྟན་པ་དང་བལྟས་པ་ཙམ་གྱིས་གྲོལ་བྱ་བ་སོགས་དཔག་མེད་
བརྩམས་ཏེ་འདི་རྣམས་མུ་སྟེགས་ཆད་ལྟ་བ་དང་མཆོད་འོས་པ་དང་ནང་པའི་དུས་འཁོར་གྱི་སྦྱོར་དྲུག་འགའ་ཞིག་བསྲེས་པ་དང་བོན་པོའི་ལྟ་བ་བལ་ནག་བྱ་བ་བསྲེས་པར་འདུག་པས་ལམ་ལོག་པར་
འགྲོ་ངེས་ཏེ་དམ་པ་དང་པོའི་རྒྱུད་དཔང་པོར་ཡོད། ཡང་གྲུ་གུ་དབང་ཕྱུག་གིས་རྟ་མགྲིན་དྲེགས་པ་ཀུན་དགྲོལ་དྲེགས་པ་ཟིལ་གནོན་ཡིད་བཞིན་ནོར་བུ་སོགས་རྒྱུད་བདུན་བརྩམས་སྟེ་མུ་སྟེགས་ལྷའི་བླ་
མ་དང་ཚངས་པའི་ལྷ་རྒྱུད་དང་ཕྱི་རོལ་པའི་འདྲེ་རྒྱུད་རྣམས་བསྲེས་པར་འདུག་གོ། །དེ་ལ་སོགས་པའི་བཀའ་རྙིང་མར་གྲགས་པ་རྣམས་ནི་དང་པོར་སྟོན་པ་སངས་རྒྱས་ཀྱིས་མ་གསུངས་ཏེ་མདོ་རྒྱུད་གྲུབ་མཐའ་
བསྟན་བཅོས་རྣམས་ཀྱིས་དཔང་པོ་བྱེད་པ་ཡིན། བར་དུ་དགོངས་འགྲེལ་མཁན་པོ་རྣམས་ཀྱིས་མ་བཀྲལ་ཏེ་དོན་འགྲེལ་སྙན་ངག་སྡེབས་སྦྱོར་ཚིག་རྒྱན་གྱིས་ཤེས་པ་ཡིན། རྒྱ་བོད་
ཀྱི་ལོ་པཎ་རྣམས་ཀྱིས་མ་བསྒྱུར་ཏེ་དགྲ་གྲོགས་ཚིག་གི་ལྕི་ཡང་རིང་ཐུང་མཐུག་སྲབ་ལ་སོགས་པས་ཤེས་པ་ཡིན། འདི་རྣམས་བོད་རྒན་རྣམས་ཀྱི་སྙིང་ལ་འདྲེ་ཞུགས་ནས་ཟང་ཟིང་འདོད་པའི་ཕྱིར་དང་། 
བོད་སྤྱི་མཐུན་ལ་བསོད་ནམས་མེད་པ་དང་ནག་པོའི་ཕྱོགས་ལ་དགའ་བའི་བདུད་ཡིན་ཏེ་ཕ་རོལ་དུ་ཕྱིན་པའི་བདུད་བརྟག་པའི་ལེའུ་ལས་ཤེས་པར་བྱའོ། །དུག་དངོས་སུ་བྱིན་ན་སུ་ཡང་མི་ཟ་ཡང་
<pb id="3.6a"/>
ཟས་དང་བསྲེས་ནས་བྱིན་པས་ཕུང་བ་ལྟར་མུ་སྟེགས་རང་ག་བ་བོད་ལ་མཐའ་མི་འཆུག་ཀྱང་འདི་མི་ཤེས་པ་འགའ་ཞིག་གིས་རྙིང་མ་ལ་གྲུབ་ཐོབ་ནུས་པ་ཅན་གྲུབ་རྟགས་ཅན་མང་པོ་
ཡོད་ཟེར་ལོ། །དེས་ན་མུ་སྟེགས་དང་གར་ལོག་དང་བོན་པོ་རྣམས་ལ་ཡང་མཐུ་དང་ཐུན་མོང་གི་རྟགས་ནམ་མཁའ་ལ་འགྲོ་བ་ལ་སོགས་པ་དཔག་མེད་ཡོད། སྟག་གཟིག་ཁྲ་སྤྱང་སོགས་ཀྱིས་དུད་འགྲོ་གསོད་པ་ལ་ཚེགས་མེད་པ་ལྟར་
ནུས་མཐུ་འཇིག་རྟེན་པ་ལ་འབྱུང་བ་མིན་ནམ། གྲུབ་མཐའ་རྒྱ་མཚོ་ལྟ་བུ་དང་དུས་འཁོར་རྩ་འགྲེལ་དང་གསང་འདུས་མཐའ་དྲུག་གི་དོན་དང་མཚན་བརྗོད་སོགས་རྒྱུད་འགྲེལ་གྱི་དོན་རྟོགས་པ་ཞིག་གིས་ཆོས་ལོག་མ་
ལོག་ཤེས་ཀྱི་བོད་རྒན་ཚོས་ག་ལ་ཤེས། ཡང་བསམ་ཡས་བཞེངས་དུས་གུ་རུ་པདྨ་བྱོན་ནས་ཆོས་ལོག་འགའ་ཚར་བཅད་ནས་རྗེས་སུ་བཟུང་བའི་རྟེན་འབྲེལ་ཆ་ཙམ་བསྟན་ནས་སླར་རྒྱ་གར་དུ་གཤེགས། 
ཕྱིས་རྒྱལ་པོ་པེ་དཀར་བལ་པོ་ཀ་རུ་འཛིན་བྱ་བ་ལ་ཞུགས་ནས་མགོ་ལ་སྒོམ་ཞུ་གྱོན་དེ་ལ་བྱ་ཕྲུ་བཙུགས་ལུས་ལ་ཟ་བེར་གྱོན་བསམ་ཡས་སུ་གུ་རུ་པདྨ་ཡིན་ཞེས་གྲགས་ནས་ཆོས་ལོག་དཔག་
མེད་གསུངས། དེ་དང་དེའི་རྗེས་སུ་ཆོས་ལོག་དཔག་ཏུ་མེད་པ་ཞིག་དར་ཏེ་གཏེར་ཡིག་ཡིན་ཟེར་ནས་རཱ་ཛ་སྙིང་དུ་ཞུགས་ཅིང་བྱིན་གྱིས་བརླབས་པའི་གུ་རུ་ཆོས་དབང་བྱ་བས་ཆོས་ལོག་དཔག་ཏུ་མེད་
པ་བརྩམས་ཏེ་ཆོས་ལོག་དེ་དག་ལ་ཀླུ་དང་བདུད་དང་རྒྱལ་འགོང་འཁོར་བས་མཛེ་དང་སྨྱོ་འབོག་སོགས་འོང་བ་ཡིན་དེ་ལ་གྲུབ་རྟགས་སུ་བྱེད་ཟེར་ལོ། དེ་སོགས་གཏེར་དུ་བྱུང་བ་རྣམས་ནི་བོད་རྒན་རྣམས་ལ་བདུད་ཞུགས་ནས་བྱས་
པ་ཡིན་ཏེ་ཡང་དག་པ་གཅིག་ཀྱང་མེད་དོ། །ཡང་གསར་མ་ལ་ཆོས་ལོག་ཇི་ལྟར་དར་བ་ནི་རྒྱ་གར་དམ་པ་ནག་ཆུང་བྱ་བ་སྒྲ་རང་འགྱུར་དུ་སྨྲ་བ་ཞིག་གིས་ལྟ་སྒོམ་རིག་པ་རྐྱང་འདེད་བྱ་བའི་ཆོས་འགའ་དང་རྫོགས་རིམ་
<pb id="3.6b"/>
ཁ་འཐོར་བ་འགའ་བསྟན་ཏེ་དེ་ལ་བསླད་ནས་བརྫུན་ལུང་བྱས་ཏེ་རྨ་སོ་ཀམ་གསུམ་གྱིས་ཞི་བྱེད་བྱ་བའི་ཆོས་ལོག་དཔག་ཏུ་མེད་པ་བརྩམས་ཏེ་མུ་སྟེགས་དཀར་པོ་ཞི་བྱེད་བྱ་བ་ནང་པ་དང་མི་མཐུན་
པ་ལྟར་བྱེད་པའི་ལུགས་སུ་འདུག །ཡང་ཕ་རོལ་དུ་ཕྱིན་པའི་ལྟ་སྒོམ་ལ་ཨཱཪྱ་དེ་ཝས་གཅོད་བྱ་བ་གཟུང་འཛིན་གྱི་ཡུལ་དངོས་པོ་མ་གྲུབ་པར་བསྟན་པའི་ཆོས་ཆུང་ཞིག་བསྟན་པ་
ལ་བསླད་ནས་བོད་རྒན་རྣམས་ཀྱིས་སྔགས་དང་བསྲེས་ནས་རང་བཟོ་བྱས་ཏེ་བཙན་ཐབས་སུ་ལྷ་ཀླུ་ལ་འགྲས་ཚོལ་བའི་གཅོད་བྱ་བའི་ཆོས་ལོག་དཔག་མེད་བརྩམས། ལ་སྟོད་དམར་པོ་བྱ་བས་གསེར་
འདོད་ནས་ཐུགས་རྗེ་ཆེན་པོའི་ཡིག་དྲུག་སྒྲ་ལོག་པར་བསྒྱུར་ནས་ཨོཾ་ལ་ཨཾ་དུ་བོད་པ་དང་། བྱ་རྒྱུད་ཀྱི་ལྷ་ལ་མ་རྒྱུད་ཀྱི་རྩ་འཁོར་ལོ་བཞི་སོགས་བཏགས་པ་ཞི་བྱེད་དང་རྫོགས་རིམ་བསྲེས་པ་ཐུགས་རྗེ་ཆེན་པོ་ཨ་མ་ལུགས་ཡིན་ཟེར་བའི་ཆོས་ལོག་དང་། བླ་མ་རས་ཆུང་
པས་གཞན་ཁྱད་གསོད་དང་འཁོར་འབངས་མང་བར་འདོད་ནས་ཕྱག་ན་རྡོ་རྗེ་གསང་བ་བསྟན་པ་བྱ་བའི་རྒྱུད་ལེའུ་ཉེར་གཅིག་པ་ཡོད། དེའི་ལྷ་སྔགས་འདྲེན་པའི་སྒྲུབ་ཐབས་ལ་རྒྱ་གར་ལས་ཀྱི་རྡོ་རྗེས་མཛད་པ་ཡོད། དེ་ལ་བསླད་ནས་མི་གཡོ་བའི་
ཆོས་དང་རང་བཟོ་མང་པོ་བསྟན་ནས་གཏུམ་པོའི་སྐོར་ཉི་ཤུ་རྩ་གཅིག་བྱས། ཡང་བདེ་མཆོག་སྙན་བརྒྱུད་ལ་བསླད་ནས་ཏི་ཕུ་ལ་ཁུངས་ཕྱུང་སྟེ་རྫོགས་རིམ་འདྲ་མིན་མང་པོ་བརྩམས་དེ་ལ་མུ་སྟེགས་ཀྱི་གྲུབ་མཐའ་མང་པོ་འདྲེས་པའི་སྐྱོན་སྣང་། 
ཡང་བིཪྺ་པ་ལ་ཁ་འཕངས་ནས་བོད་རྒན་འགས་མུ་སྟེགས་ཀྱི་འགུགས་བྱེད་ཕག་མགོ་མའི་སྒྲུབ་ཐབས་ལ་མངོན་བྱུང་རྒྱུད་ཀྱི་མཁའ་འགྲོ་མ་བྱ་བ་ཡིན་ཟེར་རོ། །ཡང་མུ་སྟེགས་ཁྲོ་འབུམ་གྱིས་དམར་མོ་སེང་མགོ་མ་བྱ་
བའི་མོ་འགུགས་བསྒྲུབས་ནས་མ་རྒྱུད་ཀྱི་རྫོགས་རིམ་དམ་པ་རྒྱ་གར་གྱིས་མཛད་པའི་ཡེ་ཤེས་ཀྱི་མཁའ་འགྲོ་སེང་གདོང་ཅན་ཡིན་ཟེར་ལོ། །གཞན་ཡང་མཁའ་འགྲོ་མ་དང་མིང་ལེགས་པོ་བཏགས་ནས་ཡེ་ཤེས་ཀྱི་ལྷ་ཡིན་ཟེར་ལོ། །
<pb id="3.7a"/>
ཡང་མི་འཁྲུགས་པའི་བྱ་རྒྱུད་ཀྱི་ཆོ་ག་ལ་རྣལ་འབྱོར་རྒྱུད་ཀྱི་ལས་བྱེད་པ་དང་ཁ་ཅིག་རང་གིས་རྡོ་རྗེ་སློ་དཔོན་གྱི་དབང་མ་ཐོབ་པར་སློབ་མ་ལ་བསྐུར་བ་དང་། ངེས་པ་ལྔ་ལྡན་མི་
ཤེས་ཤིང་སེམས་བསྐྱེད་མ་གོ་བར་ཐེག་ཆེན་པར་རློམ་པ་དང་། དབང་མ་ཐོབ་པ་དང་རྒྱུད་སྡེ་མ་ཐོས་པར་སྔགས་པར་རློམ་པ་དང་སྡོམ་པ་མི་སྲུང་ཞིང་འདུལ་བ་མི་ཤེས་པར་མཁན་པོ་བྱེད་པ་རྣམས་བོད་རྒན་འགའ་ཞིག་གི་
ཆོས་ཡིན་ཏེ་འདི་རྣམས་དང་དམ་པའི་ཆོས་མི་མཐུན་ལ་རྒྱ་གར་དུ་དྲིལ་བརྡེག་བྱེད་པའི་རྒྱུ་ཡིན་ནོ་ཞེས་སྣང་ལ། འདི་ལ་མཆོག་དུ་དཔྱད་པར་བྱ་སྟེ། ལྷ་རྡོ་རྗེ་གཞོན་ནུ་ནས་སྒྲུབ་པ་མཆོག་བརྒྱད་འདུས་
པ་གསུམ་གྱི་བར་རྡོ་རྗེ་འཆང་གིས་ཕྱག་རྡོར་ལ་བཤད་ལི་བྱིན་ནས་བརྒྱུད། གུ་རུ་པདྨ་ཐམས་ཅད་ཀྱི་ཡིན་ཏེ་བོད་སྤྱིར་སྟོན་པ་ལས་བརྒྱུད་ནས་ཡོད་པ་ནི་ཆོས་མ་ནོར་བ་ཡིན་ཟེར་བ་འདི་དེ་ཚོ་ཆོས་ཡང་དག་ཡིན་ཟེར་
རྒྱུ་ཨེ་ཡིན། དེ་ཡིན་ན་དེ་རྣམས་ཆོས་ཅན། ཆོས་ཡང་དག་མ་ཡིན་པར་ཐལ། བོད་ཀྱིས་བྱས་ཤིང་སངས་རྒྱས་ཀྱིས་མ་གསུངས་ལ་རྒྱ་གར་དུ་མེད་པའི་ཆོས་ལོག་ཡིན་པའི་ཕྱིར། རྟགས་གྲུབ་སྟེ་གསང་སྔགས་
རྙིང་མར་མིང་བཏགས་པ་ཡིན་པའི་ཕྱིར། མ་གྲུབ་ན། ཆོས་ལོག་གང་ཡིན་ན་སྤྱིར་བོད་ཀྱིས་བྱས་ཤིང་སངས་རྒྱས་ཀྱིས་མ་གསུངས་ལ་རྒྱ་གར་དུ་མེད་པ་གསང་སྔགས་རྙིང་མར་གྲགས་པ་རྣམས་ཡིན་ཏེ་དེའི་ནང་
ནས་ལྷ་རྡོ་རྗེ་གཞོན་ནུ་སོགས་དང་འགལ་ཏེ་སྤྱིར་རྙིང་མ་ལ་ཆོས་ལོག་གིས་ཁྱབ་པར་ཁས་བླངས། དེ་མ་ནོར་བའི་ཆོས་སུ་ཡང་ཁས་བླངས་པས་རང་གིས་རང་ལ་འཁོར་གསུམ་ལན་མེད་དུ་བྱས་པའི་
ཕྱིར་རིགས་པ་ཇི་ལྟར་མཁྱེན་པ་ནི་གསལ་བར་གོའོ། །ཡང་དག་མར་མེ་དགུ་པ་དང་མར་མེ་གཅིག་པ་སོགས་ལྷ་གྲངས་དང་མཉམ་པའི་མར་མེ་དགོད་པར་འདོད་ཀྱི་སྔགས་མར་མེ་གཅིག་པ་ཞེས་པའང་
<pb id="3.7b"/>
གཞན་ལས་མ་ཐོས་སོ། །སྒྲུབ་པ་མཆོག་བརྒྱད་འདུས་པ་བདེ་གཤེགས་བཀའ་བརྒྱད་གཅིག་དུ་སྒྲུབ་པ་ལ་ཟེར་ན་ནི་ཆེ་མཆོག་འདུས་པའི་རྒྱུད་དང་དེ་ལ་བརྟེན་པའི་བཀའ་བརྒྱད་མུ་སྟེགས་ཀྱི་གཞུང་དང་
བསྲེས་པར་འདོད་པ་དང་འགལ་ལོ། །སྤྱིར་ཁྱེད་ཀྱི་སྨྲ་བ་དེ་རྣམས་ཚངས་པའི་ལུང་གིས་བཅད་པར་སྨྲ་བ་ལྟར་བོད་འདིས་བརྩམས་སོ་ཕྱི་རོལ་པའི་གཞུང་དང་བསྲེས་སོ་ཞེས་རང་དབང་གིས་སྨྲས་པ་མ་གཏོགས་
བོད་འདིས་བྱས་པའི་ངེས་པ་འདི་དང་མུ་སྟེགས་ཀྱི་གཞུང་འདི་དང་འདི་བསྲེས་པའི་ངེས་པ་འདི་བྱ་བ་སོགས་ཅི་ཡང་མི་སྣང་བས་དབང་ཡོན་གྱི་རིགས་པ་འདི་འདྲ་སུ་ལ་མཁོ།་ཐོག་མར་ཁྱེད་ཉིད་ལ་དྲི་བར་
བྱ་སྟེ་མུ་སྟེགས་ཀྱི་རྒྱུད་དེ་རྣམས་ཐོག་མར་བོད་དུ་སུས་བསྒྱུར་གྲུབ་མཐའ་དེ་མུ་སྟེགས་ཀྱི་སྟོན་པ་སུ་ལས་བོད་མི་སུས་བསླབས་ཏེ་བོད་དུ་བྱུང་། མུ་སྟེགས་ཀྱི་རྒྱུད་བོད་དུ་དར་ནས་ཆོས་དང་བསྲེ་རྒྱུ་ཡོང་ན་མུ་སྟེགས་
ཀྱི་རྒྱུད་དེ་རྣམས་བསྒྱུར་དགོས་ཏེ་དེ་རྣམས་སཾསྐྲྀ་ཏའི་སྐད་བཟང་པོར་གནས་པའི་ཕྱིར། མདོ་ལྟར་བཅོས་པ་དང་རྒྱུད་ལྟར་བཅོས་པའི་རང་བཟོ་བྱེད་ན་སྐྱེས་བུ་དེ་ནི་ཅུང་ཟད་ཤེས་སམ་མི་ཤེས་ཀྱང་རུང་སྟེ་ལས་
དཀར་ནག་མི་ཤེས་ཅིང་རྒྱུ་འབྲས་ཁྱད་དུ་གསོད་པ་ཡིན་པས་དེ་ནི་སྐྱེ་བོ་ཡ་རབས་ཙམ་ཡང་མིན་ན་དམ་པའི་གྲལ་དུ་ག་ལ་ཚུད། དེས་ན་མཁས་པ་བཻ་རོ་ཙ་ན། ངན་ལམ་རྒྱལ་བ་མཆོག་
དབྱངས། གནུབས་ནམ་མཁའི་སྙིང་པོ། བནྡེ་ཀ་བ་དཔལ་བརྩེགས། ཅོག་རོ་ཀླུའི་རྒྱལ་མཚན་ལ་སོགས་པ་སྔོན་བསམ་ཡས་ཀྱི་ལོ་ཙཱ་བ་བརྒྱ་རྩ་བརྒྱད་དང་རབ་བྱུང་སུམ་བརྒྱའི་ཁོངས་སུ་གཏོགས་པ་དེ་རྣམས་བཞུགས་པའི་སྐབས་ལ་ཇོ་བོ་རྗེ་
ལྟ་བུས་ཀྱང་དེའི་དུས་ཀྱི་བསྟན་པ་འདྲ་བ་རྒྱ་གར་དུ་ཡང་མ་བྱུང་ཞེས་གསུངས་ཤིང་བསྔགས་པ་མཛད་པ་ཡིན་པས་དེ་དག་གིས་མདོ་བརྫུས་རྒྱུད་བརྫུས་བྱེད་པ་གར་སྲིད། སྤྱིར་སེམས་ཀློང་མན་ངག་གི་སྡེའི་
<pb id="3.8a"/>
རྩ་བ་འདི་རྣམས་ཀྱི་དོན་བཟང་པོ་འདི་ལྟ་བུ་སོ་སྐྱེ་ལྟ་ཞོག་མ་དག་ས་བདུན་གྱི་འཕགས་པས་ཀྱང་སྤྱོད་ཡུལ་ག་ལ་ཡིན། དེའི་ཕྱིར་རྗེ་མི་ལས་རྫོགས་ཆེན་འདི་ས་བརྒྱད་པ་ཡན་
གྱི་ཆོས་ཡིན་པར་འདུག་ཅེས་གསུངས་པ་ཡིན། མུ་སྟེགས་ཀྱི་རྒྱུད་དངོས་ཡིན་པ་དབྱངས་འཆར་གྱི་རྒྱུད་བསྒྱུར་འདུག་པ་འདི་ལ་ནི་བལ་རྩིས་ཞེས་དུས་འཁོར་ལས་ལྷག་པར་ས་ལུགས་པ་རྣམས་བྱེད་ཅིང་འདུག་
ལ་ལྷ་མོ་གནས་མཁར་བམ་རིལ་ཐོད་མཁར་རྐང་གཉིས་བྱ་འཕུར་རྣམས་འདུག་པ་ལ་ནི་ཐོད་པའི་བཤད་ཁུངས་འཆོལ་ཞིང་འདུག །དེས་ན་མུ་སྟེགས་ཀྱི་ལྷ་སྔགས་ལས་ཚོགས་ཀྱི་རྒྱུད་རྒྱས་པ་བོད་དུ་བྱུང་ན་
ཆོས་ཀྱི་ཡང་བླར་བཀུར་བ་མ་གཏོགས་བསྲེ་བ་ལ་སྡོད་པར་མི་འདུག །ལྷ་འདི་རྣམས་མུ་སྟེགས་ཀྱི་ལྷ་ཁང་ན་བྲིས་ཡོད་ཟེར་བ་ལ་སྙིང་པོ་ཅི་ཡོད་དེ་བྱ་སྤྱོད་ལས་སྤྱན་རས་གཟིགས་ཕྱུགས་བདག་གི་ཆ་
བྱད་དང་། རྗེ་བཙུན་བྱམས་པ་བྲམ་ཟེའི་ཆ་བྱད་ལ་སོགས་པ་ཕྱི་རོལ་པའི་ལྷའི་རྣམ་པར་ཡོད་པའི་ཡི་དམ་ཆེས་མང་བའི་ཕྱིར། རྒྱ་གར་དུ་ཆོས་ལོག་གཏན་མི་ཡོང་ན་མུ་སྟེགས་ཆོས་ཡང་དག་ཏུ་ཁས་
ལེན་པའམ་རྒྱ་གར་དུ་མེད་པ་གང་རུང་ཁས་ལེན་དགོས་སོ། །དེས་ན་རྒྱ་གར་དུ་ཡང་སྔོན་སྲོལ་ཡོད་མེད་ཟེར་བ་ཙམ་ལས་ཡང་དག་པ་ཡིན་མིན་ཁོ་ན་དཔྱོད་པ་ག་ལ་ཡོད་དེ། 
ལྟ་བའི་ཐ་ཆད་རྒྱང་འཕེན་པ་ཡང་རྒྱལ་པོས་རིགས་རྒྱུད་དང་བཅས་པ་བརླགས་པར་མ་བྱས་པའི་ཕྱིར་དང་། རྒྱལ་པོ་རྣམས་ཀྱང་ཆོས་དང་གང་ཟག་ཐམས་ཅད་ཀྱི་མཆོག་དམན་ཇི་ལྟ་བར་མཁྱེན་
པའི་སངས་རྒྱས་མ་ཡིན་པའི་ཕྱིར་རོ། །དེ་ལྟ་མོད་ཀྱི་སྔོན་སྟོན་པ་ཉིད་ལ་རྒྱལ་པོ་གསལ་རྒྱལ་གྱིས་ཀྱེ་གཽ་ཏ་མ་ནི་ཐམས་ཅད་མཁྱེན་པ་དང་སངས་རྒྱས་སུ་ཁས་འཆེའོ་ཞེས་ཐོས་ན་འདི་རབ་ཏུ་བྱུང་ནས་
<pb id="3.8b"/>
རིང་དུ་ལོན་པའི་སྟོན་པ་དྲུག་ཡང་དེ་ལྟར་ཁས་མི་འཆེ་ན་གཽ་ཏ་མ་ན་ཚོད་གཞོན་གསར་དུ་རབ་ཏུ་བྱུང་བ་དེ་ལྟར་ག་ལ་འགྱུར་ཞེས་སྨྲས་པ་ན་སྟོན་པས་མེ་གཞོན་ནུ་དང་དུག་གཞོན་ནུ་དང་རྒྱལ་
པོ་གཞོན་ནུ་དང་དགེ་སྦྱོང་གཞོན་ནུ་རྣམས་ལ་བརྙས་པར་མི་བྱའོ་ཞེས་གཞོན་ནུའི་དཔེའི་མདོ་གསུངས་ཤིང་། སྟོན་པ་མྱ་ངན་ལ་འདས་ནས་འཕགས་པ་ཀླུ་སྒྲུབ་ཀྱིས་དབུ་མའི་ལྟ་བ་གསལ་བར་
མཛད་པ་ལ་ད་ལྟའི་བར་དུ་ཡང་ཉན་ཐོས་སེན་དྷ་པ་རྣམས་ཆད་ལྟ་བར་སྐུར་པ་འདེབས་སོགས་ཐེག་ཆེན་ལ་དམོད་པ་ད་དུང་ཡང་ཡོད་པའི་ཕྱིར། དེས་ན་མདོ་སྒྱུ་སེམས་གསུམ་དང་ཁྱད་པར་སེམས་ཀློང་མན་
ངག་གི་སྡེ་རྣམས་ལ་བསྟེན་ནས་དེ་ཁོ་ན་ཉིད་གཟིགས་པ་མང་དུ་བྱུང་མོད་ཀྱང་བསྟན་པ་སྔ་དར་ཀྱི་ཕྱི་ལོགས་ཙམ་ཞིག་ནས་ལས་འབྲས་མི་ཤེས་པའི་སྔགས་ནག་བླུན་པོ་མང་པོས་བཀའ་ཐོག་
ཏུ་སྐུ་སྡོད་ཟེར་ནས་གླེགས་བམ་ལ་ཁྲི་བྱེད་པ་དང་ར་རོག་པོའི་ཁོང་དུ་ལག་པ་བཅུག་པ་དང་ཕད་ཚེ་རོག་པོར་ལག་པ་བཅུག་པ་ཁྱད་མེད་ཟེར་བ་དང་། ངེད་ཀྱི་རཀྴའི་ཕྲེང་བ་ལ་བུ་ཆུང་གི་ལྕི་བ་ཁལ་ལེ་འཚང་
རྒྱ་བ་ཡིན་ཞེས་སོགས་རྫོགས་ཆེན་ལ་སྙད་བཏགས་ནས་ལྟ་གྲུབ་ལོག་པ་བཟུང་ཞིང་དེ་རིང་འཕྲུ་ཀློག་གམ་རྒྱུད་རྩོམ་ཟེར་ནས་རྒྱུད་བརྫུས་བཀླག་པ་ཡང་ངོ་ཚ་བ་ཤིན་ཏུ་མང་པོ་བྱས་ཤིང་བོད་པ་
རྒྱུད་རྩོམ་ཟེར་ནས་བོད་སྤྱི་ལ་སྙན་པ་མ་ཡིན་པ་ཡང་བྱུང་བ་ཡིན་ལ་རྒྱུད་བརྫུས་མང་པོ་བཀླག་པ་ཡང་ངོ་ཚ་བ་དེ་དག་དང་མདོ་སྒྱུ་སེམས་གསུམ་གྱི་རྩ་བ་མཐོང་བས་བ་སྤུ་ལྡང་ནུས་པ་འདི་རྣམས་བསྲེ་བར་ག་
ལ་རིགས། སྔོན་ཆོས་རྒྱལ་ཁྲི་སྲོང་གིས་མ་རྒྱུད་མི་བསྒྱུར་བར་བཀས་བཅད་དེ་དེའི་དབང་གིས་བདེ་མཆོག་དགྱེས་རྡོར་སོགས་ནི་ལོ་ཙཱ་བ་རིན་ཆེན་བཟང་པོ་ཡན་ལ་མ་བསྒྱུར་ཞིང་དུས་འཁོར་ནི་ལོ་
<pb id="3.9a"/>
ཆེན་གྱི་སྔོན་ཙམ་དུ་རྒྱ་གར་དུ་ཕེབས་པ་ཡིན་ན་དེ་ལས་སྔ་བར་བཅོས་པར་འདོད་པའི་རྒྱུད་དེ་དག་ལ་བོད་དུ་དུས་འཁོར་དང་དགྱེས་རྡོར་སོགས་སྲེ་རྒྱུ་ག་ལ་ཡོད། ནང་པའི་
འདྲེ་རྒྱུད་ཅེས་པའང་བྱ་རྒྱུད་དུ་བཤད་པ་འཇིག་རྟེན་པའི་རིགས་རྣམས་ལ་ཟེར་རམ་གཞན་ཞིག་ཅེས་ཁྱེད་ལ་འདྲིའོ། །འཇིག་རྟེན་པའི་རིགས་རྣམས་ལ་ཟེར་ན་གར་མཁན་མཆོག་དང་ནོར་བུ་བཟང་པོའི་རྟོགས་པ་དང་མེ་
ཁ་ལེའི་གཟུངས་ལ་སོགས་པ་ཡིན་ན་དེ་ཚོ་བསྲེས་པའི་མཚན་ཉིད་ཅི་འདུག །དེ་དག་ལས་གཞན་པའི་ནང་པའི་འདྲེ་རྒྱུད་ཡོད་ན་ངོས་ཟུངས་ཤིག །སྒྱུ་འཕྲུལ་གྱི་སྐོར་ལ་འདི་རྣམས་མུ་སྟེགས་འཇིག་ཚོགས་
ཀྱི་ལྟ་བ་རྣམས་སུ་སྣང་བས་བྱར་མི་བཏུབ་བོ་ཞེས་པའང་འཇིག་ཚོགས་ཀྱི་ལྟ་བ་ནི་བཤེས་སྤྲིང་ལས། གཟུགས་ནི་བདག་མ་ཡིན་ཞེས་གསུངས་ཏེ་བདག །གཟུགས་དང་ལྡན་མིན་གཟུགས་ལ་བདག་གནས་
མིན། །བདག་ལ་གཟུགས་མི་གནས་ཏེ་དེ་བཞིན་དུ། །ཕུང་པོ་ལྷག་མ་བཞི་ཡང་སྟོང་རྟོགས་གྱིས། །ཞེས་གཟུགས་བདག་གོ་བདག་གཟུགས་དང་ལྡན་ནོ་གཟུགས་ལ་བདག་གནས་སོ་བདག་ལ་གཟུགས་གནས་སོ། །
ཞེས་གཟུགས་ལ་གནས་པ་བཞི་དང་དེ་ལྟར་ཕུང་པོ་གཞན་བཞི་ལ་ཡང་སྦྱར་བའི་ཉི་ཤུ་ནི་འཇིག་པའི་ཕྱིར་འཇིག་ཚོགས་ཞེས་བྱ་བ་ཕུང་པོ་ལྔ་ལ་ཕྱིན་ཅི་ལོག་དུ་ལྟ་བ་གཞོམ་དཀའ་བས་རི་བོ་མཐོན་
པོ་ལྟ་བུ་སྟེ་འཇིག་ཚོགས་ལ་ལྟ་བའི་རི་རྩེ་ཉི་ཤུ་འདི་ནི་ཕྱི་རོལ་པར་མ་ཟད་གྲུབ་མཐའ་ལ་མ་ཞུགས་པ་ཐམས་ཅད་ལ་ཡང་ལྡན་ཞིང་ཚོགས་སྦྱོར་བ་རྣམས་ཀྱང་ལུང་དང་རིགས་པའི་མཐུས་དེ་དག་མ་ཡིན་ནོ་སྙམ་
དུ་འཛིན་མོད་ཀྱང་འཇིག་ལྟ་སྤངས་པ་ནི་མ་ཡིན་པས་འཇིག་ལྟ་ཉི་ཤུ་བཅོམ་པ་ནི་ཉན་ཐོས་ཀྱི་རྒྱུན་ཞུགས་སུ་བཤད་པ་ཡིན་ལ་སྒྱུ་འཕྲུལ་ལས་དེ་ལྟར་འཇིག་ལྟ་ཉི་ཤུ་བཤད་པའི་ཁུངས་
<pb id="3.9b"/>
སྟོན་ཅིག །ཡང་པ་གོར་བཻ་རོ་ཙ་ན་ལ་ལྷའི་བདུད་ཞུགས་པས་བརྩམས་འདི་ཚོ་མུ་སྟེགས་ཆད་ལྟ་བ་སོགས་དང་བོན་པོའི་བལ་ནག་དང་དུས་འཁོར་གྱི་སྦྱོར་དྲུག་བསྲེས་པས་ལམ་ལོག་པར་འགྲོ་ངེས་ཏེ་དམ་པ་དང་པོའི་
རྒྱུད་དཔང་དུ་ཡོད་ཟེར་བ་ཡང་རྣ་བར་མཉན་དུ་མི་རུང་བའི་གཏམ་ཡིན་ཏེ་བོད་ཡུལ་དུ་སྨོན་ལམ་གྱིས་མཐུས་སངས་རྒྱས་ཀྱི་བསྟན་པའི་སྲོལ་འབྱེད་ཀྱི་ཐོག་མར་བྱུང་བའི་སད་མི་བདུན་དང་ལོ་ཙཱ་བ་རྒན་
གསུམ་གཞོན་གསུམ་གྱི་ནང་དུ་ཐེ་བའི་བཻ་རོ་ཙ་ན་ལྟ་བུ་ལ་སྐུར་པ་འདི་ལྟ་བུ་བཏབ་ན་གཞན་དེ་དག་ཀྱང་དེར་ཟད་པར་སྟོན་པ་ཡིན་པས་གདམས་ངག་སྤངས་པའི་རྣམ་སྨིན་འདི་ལྟ་བུ་བཟོད་པར་ནུས་སམ། 
དེ་དུས་དུས་འཁོར་རྒྱ་གར་དུ་ཡང་མ་ཕེབས་ལ་དམ་པ་དང་པོའི་རྒྱུད་ནི་དུས་འཁོར་རྩ་རྒྱུད་སྟོང་ཕྲག་བཅུ་གཉིས་པའི་མིང་ཡིན་ལ་དེའི་དུམ་བུ་ནི་རྒྱ་གར་དང་བོད་དུ་རྩོད་མེད་དབང་མདོར་བསྟན་གཅིག་ཏུ་ཕེབས་ཤིང་
རྩོད་བཅས་ཙ་མིའི་རྒྱུད་གསུམ་ལས་མ་ཕེབས་ལ་ཤམྦྷ་ལ་ཉིད་ན་བཞུགས་པ་དེ་ནི་ཁྱེད་ཀྱིས་ཀྱང་ཇི་ལྟར་མཐོང་། རྒྱུད་འདི་བཞི་ན་རྫོགས་ཆེན་ལམ་ལོག་པར་འགྲོ་ངེས་བྱ་བ་མི་སྣང་ངོ་། །སྤྱིར་ཁྱེད་
ཀྱི་སྒྲོས་འདི་དུས་འཁོར་ལས་གཞན་ལ་སྦྱོར་དྲུག་མེད་པར་འཁྲུལ་བ་འདྲ་སྟེ་བདེ་གསང་དགྱེས་གསུམ་ག་ལ་སོ་སོའི་སྦྱོར་དྲུག་ཡོད་པ་མ་ཐོས་པར་ཟད་ཅིང་ཕྱིར་རོལ་པ་ལ་ཡང་སྦྱོར་དྲུག་ཡོད་པར་པཎ་
ཆེན་ནགས་རིན་གྱིས་རྩ་གསུམ་ལ་ཚངས་མ་དང་ཁྱབ་འཇུག་མ་དང་དྲག་མོར་བཏགས་པ་ཡོད་ཅེས་བཤད་དོ། །རྫོགས་ཆེན་གྱི་ཀ་དག་གི་སྐབས་སུ་ཆོས་ཐམས་ཅད་རྒྱུ་མེད་རྐྱེན་མེད་ལས་འབྲས་མེད་དུ་འཆད་ཀྱང་འདི་ནི་སྐྱེ་སོགས་
ལ་དངོས་འཛིན་དུ་ཞེན་པ་བཟློག་ཕྱིར་ཤེར་ཕྱིན་དང་དབུ་མའི་གཞུང་ལུགས་ཀུན་ལས་ཀྱང་འཆད་ཅིང་ཅང་མེད་ཀྱི་ཧལ་ཆད་ནི་རྫོགས་ཆེན་གྱི་ཡང་དགོངས་པ་མ་ཡིན་ཏེ་ཤེས་རབ་ཀ་དག་དང་ཐབས་ལྷུན་གྲུབ་
<pb id="3.10a"/>
དབྱེར་མེད་པ་གཞིའི་གནས་ལུགས་དང་ཤེས་རབ་ཁྲེགས་ཆོད་དང་ཐབས་ཐོད་རྒལ་ཟུང་འཇུག་ཏུ་སྒོམ་པ་ལམ་དང་སྐུ་དང་ཡེ་ཤེས་སམ་དབྱིངས་རིག་དབྱེར་མེད་པ་འབྲས་བུར་འཆད་པས་ཆད་པའི་ལྟ་བ་ག་ལ་ཡིན། 
བོད་ཐུགས་རྗེ་ཆེན་པོའི་ཞིང་ཁམས་ཡིན་པས་ཐུགས་རྗེ་ཆེན་པོ་ཞི་ཁྲོ་གཉིས་ཀྱི་ཆོས་སྐོར་གསར་རྙིང་གཉིས་ཀ་ལ་བགྲང་བ་ལས་འདས་པ་བྱུང་ཞིང་བཅོས་པའི་རྒྱུད་དང་ལྷད་བཏབ་པའང་མང་དུ་སྣང་མོད། དངོས་
བཏགས་ཐམས་ཅད་ཕྱོགས་གཅིག་ཏུ་འགོག་པར་མི་རིགས་སོ། །ཡང་བཀའ་རྙིང་མར་གྲགས་པ་འདི་རྣམས་དང་པོའི་སངས་རྒྱས་ཀྱིས་མ་གསུངས་ཏེ་མདོ་རྒྱུད་བསྟན་བཅོས་ཀྱིས་དཔང་པོ་བྱེད་ཅེས་པའང་དཔང་པོ་ཇི་ལྟར་བྱེད། མདོ་
རྒྱུད་ཆེན་པོ་རྣམས་སོ་སོ་ནས་གཞན་མི་དགོས་པར་དེ་ཁོ་ནས་ཆོག་པ་འདྲ་བ་ཤ་སྟག་བཤད་ན་རེ་རེ་ལ་བརྟེན་ནས་སངས་རྒྱས་ཀྱིས་འདི་ཁོ་ནས་ཆོག་པར་གསུངས་པས་གཞན་འདི་དག་མ་ཡིན་
ནོ་ཞེས་སྤོང་ངམ། རྒྱལ་བ་བྱམས་པས། རང་གི་འདུལ་བ་སྣང་ཕྱིར་དང་། །ཞེས་སོགས་ཀྱིས་ཐེག་ཆེན་བཀར་བསྒྲུབས་པ་ལྟར་གསར་མའི་རྒྱུད་སྡེ་ཁ་ཅིག་དང་མ་མཐུན་ཡང་རྙིང་མ་ཉིད་ཀྱི་གྲུབ་མཐའ་བསྟན་
བཅོས་ཀྱིས་གྲུབ་བོ་ཞེས་ཟེར་ན་ཡང་ལན་གྱིས་དབེན་ཏེ། དགྱེས་རྡོར་གྱི་རྒྱུད་ཆོས་ཅན། བཀའ་མ་ཡིན་ཏེ་ཉན་ཐོས་ཀྱི་མདོ་སྡེ་དང་མ་མཐུན་པའི་ཕྱིར་ཞེས་སོགས་ཀྱི་རིགས་པ་འདི་འདྲ་སྐྱེ་
བའི་མཁས་པ་ནི་ངོ་མཚར་ཆེའོ། །གསར་མ་དང་གཏན་མི་མཐུན་པ་ཡང་མ་ཡིན་ཏེ་རུ་ལུ་འབྲུ་བརྒྱད་མཉམ་སྦྱོར་ནས་ཀྱང་བཤད་པའི་ཕྱིར་དང་འགྱུར་སྔ་ཕྱི་མ་གཏོགས་སྒྱུ་འཕྲུལ་ནི་གསང་
འདུས་ཀྱི་རིགས་དང་ཡང་དག་ནི་དགྱེས་རྡོར་གྱི་རིགས་ལ་སོགས་པ་ཡིན་ལ། གསང་འདུས་ཁོ་ན་དང་རྩ་རྒྱུད་སྔ་ཕྱི་བཤད་རྒྱུད་བཞི་སྟེ་འདི་ཙམ་ལས་མེད་པ་མ་ཡིན་ཏེ་རྫོགས་པར་གསང་བའི་
བདག་པོ་རྣམས་ལས་གཞན་གྱི་སྤྱོད་ཡུལ་མ་ཡིན་ལ་ཇོ་བོ་རྗེ་གསང་སྔགས་ལ་མཁས་པའི་ཐུགས་རྒྱལ་ཡང་ཡང་ཆག་པ་རྣམས་ལྟོས་ཤིག །བར་དུ་དགོངས་འགྲེལ་མཁན་པོས་མ་བཀྲལ་
<pb id="3.10b"/>
ཏེ་དོན་འབྲེལ་སྙན་ངག་སྡེབས་སྦྱོར་ཚིག་རྒྱན་རྣམས་ཀྱིས་ཤེས་པ་ཡིན་ཞེས་པའང་དོན་འབྲེལ་དེ་དོན་གྱི་འབྲེལ་ལ་ཟེར་རྒྱུ་ཡིན་ན་མདོ་སྒྱུ་སེམས་གསུམ་གྱི་རྩ་བ་རྣམས་ལ་མ་འབྲེལ་བ་ཅི་འདུག་སྟོན་ཞིག །
རང་གིས་ཡིན་ནོ་ཞེའམ་མ་ཡིན་ནོ་ཞེས་དམ་བཅས་པ་ཙམ་ནི་རྒོལ་བ་གཞན་གྱི་སྒྲུབ་བྱེད་དྲི་མའི་རྒྱུ་ཡིན་གྱི་གཏན་ཚིགས་ཡང་དག་མ་ཡིན་ནོ། །སྙན་ངག་གི་རྒྱན་མེད་པ་ལ་ཟེར་ན་སྤྱིར་སྒྲ་
རྒྱན་སོགས་ཆེད་དུ་མ་སྦྱར་བའི་བཀའ་བསྟན་བཅོས་ནི་མཐའ་ཡས་ལ་རང་བཞིན་བརྗོད་པ་དང་དཔེས་མཚོན་པ་དང་དོན་གསལ་བར་བྱེད་པ་དང་དགག་བྱ་འགོག་པ་སོགས་མེད་ན་ནི་གཞུང་གང་ཡང་
བརྗོད་པར་མི་ནུས་པས་དེ་ཚོ་གང་ཡང་མེད་པའི་རྙིང་མའི་གཞུང་སྟོན་ཞིག །ངག་ལ་སྙན་ངག་གིས་ཁྱབ་བོ་ཞེས་པ་རྣམས་འཆད་པ་ཡིན་ནོ། །
སྡེབས་སྦྱོར་ནི་སཾསྐྲྀ་ཏའི་སྐད་ཚིགས་བཅད་ལ་ཡིན་
ཏེ། ཚིགས་བཅད་རྐང་བཞི་དེ་ཡང་ནི། །བྲྀཏྟ་ཛ་ཏི་རྣམ་གཉིས་དབྱེ། །ཞེས་འདོན་པ་ཡིན་པས་བརྒྱད་སྟོང་པ་དང་འབུམ་སོགས་ཀྱང་དགོངས་འགྲེལ་མཁན་པོས་མ་བཀྲལ་བར་མི་འགྱུར་རམ། ཚིག་
རྒྱན་དེ་གང་ལ་ཟེར་ཚིག་མཛེས་པ་དང་རྣར་སྙན་པ་ཙམ་ལ་ཟེར་ན་འགྲོ་ལྡིང་བའི་སྐད་ཀྱི་གཟུངས་སྔགས་རྣམས་ལ་དེ་མེད་པའི་ཕྱིར་སྐྱོན་ཅན་དུ་ཐལ་ལོ། །སྤྱིར་ཡང་འགྲེལ་པ་ཡང་དག་དང་ལྟར་
སྣང་གང་ཡང་རྙིང་མའི་རྒྱུད་ལས་མང་བ་མི་སྣང་ན་དགོངས་འགྲེལ་མཁན་པོས་མ་བཀྲལ་ཞེས་སྨྲར་རུང་ངམ། ཕྱག་རྡོར་ལ་སོགས་པས་མ་བཀྲལ་ལོ་ཞེ་ན། དེ་དག་གི་འགྲེལ་བ་མེད་པའི་
མདོ་རྒྱུད་མཐའ་དག་ཡང་དག་མིན་དགོས་སོ། །བོད་ཀྱི་པཎ་ཆེན་རྣམས་ཀྱིས་མ་བསྒྱུར་ཏེ་དགྲ་གྲོགས་ཚིག་ལྕི་ཡང་རིང་ཐུང་མཐུག་སྲབ་ལ་སོགས་ཀྱིས་ཤེས་ཟེར་བའང་ཡི་གེ་ལྕི་ཡང་ནི་སཾསྐྲྀ་
ཏའི་དབང་དུ་བྱས་པར་ཟད་ལ་བོད་སྐད་ལ་གཞིག་ན་མེད་ཅིང་ཐུང་རིང་ཤིན་གསུམ་ཡང་དུས་འཁོར་དུ་ཐིག་ལེ་ཅན་ཐུང་ངུ་ཚེག་ཅན་རིང་པོ་གཉི་ག་ལྡན་པ་གྲི་གུག་སྟེ་ཤིན་ཏུ་རིང་པོར་
<pb id="3.11a"/>
བཤད་པའང་ཡོད་པས་སྒྲ་པའི་ལུགས་ཀྱི་ཐེར་ཟུག་ཁོ་ན་མི་དགོས་སོ། །སྤྱིར་བོད་རྒྱའི་ལོ་པཎ་ཞེས་ཟེར་དགོས་ཀྱི་བོད་ཀྱི་ལོ་པཎ་ཞེས་པའང་པཎྜི་ཏ་རྒྱ་གར་བ་ཡིན་པས་དེ་སྐད་བརྗོད་
མི་ནུས་ཤིང་སྤྱིར་ཚིག་དོན་གྱི་འབྲེལ་སྙན་ངག་སྡེབ་སྦྱོར་ཕུན་སུམ་ཚོགས་པ་ནི་ཕྱི་རོལ་པའི་གཞུང་རྣམས་ལ་ཡོད་ལ། ནང་པ་ནི་གང་ཉམས་སུ་བླངས་ན་ཐར་པ་དང་ཐམས་ཅད་མཁྱེན་པའི་གོ་འཕང་ལ་མི་སླུ་
བའི་དོན་གཙོ་བོར་བྱེད་ཀྱི་སྡེབ་སྦྱོར་བཟང་པོ་དང་སྒྲ་བཟང་པོ་དང་རྒྱན་བཟང་པོ་གཙོ་བོར་མི་བྱེད་དེ་སྒྲ་དང་སྡེབ་སྦྱོར་དང་རྒྱན་དེ་དག་གིས་ནི་འདོད་པའི་བསྟན་བཅོས་དང་ངན་གཡོའི་གཞུང་གི་བར་བརྗོད་
པ་ཡང་ཡོད་ལ་དེང་སང་དུའང་སྙན་ངག་ནི་འདོད་པའི་ཚིག་དོན་དང་རྗེས་སུ་འབྲེལ་བ་མང་བར་མཐོང་བའི་ཕྱིར། དེས་ན་མདོ་དྲན་པ་ཉེར་བཞག་ལས་དགེ་སློང་གིས་ཐོས་པ་ངན་པ་སྙན་ངག་
བསྡེབ་པར་མི་བྱ་ཞིང་གལ་ཏེ་བྱེད་ན་ཡང་སངས་རྒྱས་དང་ཆོས་དང་དགེ་འདུན་ལ་བསྔགས་པ་དང་བསྟན་པ་གསལ་བར་འགྱུར་བ་དག་བྱའོ་ཞེས་གསུངས་ཤིང་དུས་འཁོར་ལ་ཚངས་པའི་དྲང་སྲོང་སྒྲ་བཟང་
པོ་ལ་ཞེས་པ་རྣམས་བཟློག་ཕྱིར་དོན་གྱི་ཨེ་ཝཾ་གསུངས་པ་དང་ཆེད་དུ་སྡེབ་སྦྱོར་ཉམས་པ་དང་བདག་གི་དོན་ལ་གཞན་གྱི་དོན་དང་གཞན་གྱི་དོན་ལ་བདག་གི་དོན་སོགས་རྐྱེན་ཉམས་སུ་བཅུག་པ་
དང་། ལྔ་པའི་དོན་ལ་བདུན་པ་དང་བདུན་པའི་དོན་ལ་ལྔ་པ་སོགས་རྣམ་དབྱེ་ཉམས་སུ་བཅུག་པ་སོགས་རྒྱ་ཆེར་བཤད་པའི་ཕྱིར། སྤྱིར་ཡང་མཁས་པ་བཻ་རོ་ཙ་ནས་བརྩམས་པར་འདོད་པ་དང་འབྲེལ་མེད་དང་ཚིག་
དོན་མི་མཛེས་པར་ཡོད་པར་འདོད་པ་ནི་འགལ་ཏེ་སྔོན་རབས་ཀྱི་མི་དགུ་འདྲེན་པའི་ཚེ། མཁས་པའི་ཡང་རབ་བཻ་རོ་ཙ་ན། བསོད་ནམས་ཆེ་རབ་ཁྲི་སྲོང་ལྡེ་བཙན། ཞེས་གྲགས་པའི་
<pb id="3.11b"/>
ཕྱིར། བོད་རྒན་རྣམས་ཀྱི་སྙིང་དུ་འདྲེ་ཞུགས་ནས་བྱས་ཟེར་བའང་བོད་རྒན་ཐམས་ཅད་ལ་དེལྟར་ཡིན་ན་རྒན་པོའི་རྗེས་སུ་གཞོན་ནུའང་འཇུག་པའི་ཕྱིར་ཁྱེད་ཅག་བོད་གཞོན་ཡང་དེ་ལྟར་མ་ཡིན་གྲང་། ཡང་
བསམ་ཡས་བཞེངས་དུས་གུ་རུ་པདྨ་བོད་དུ་བྱོན་ནས་ཚར་བཅད་རྗེས་བཟུང་གི་རྟེན་འབྲེལ་ཆ་ཙམ་བསྟན་ནས་སླར་རྒྱ་གར་དུ་གཤེགས། དེའི་རྗེས་སུ་བལ་པོ་ཀ་རུ་འཛིན་བྱ་པའི་སྦུབས་སུ་པེ་དཀར་ཞུགས་ནས་སྒོམ་
ཞུ་གྱོན་བྱ་ཕྲུ་བཙུགས་ཟ་བེར་གོན་ནས་བསམ་ཡས་སུ་འོངས་ཏེ་གུ་རུ་པདྨར་ཁས་བླངས་ནས་ཆོས་ལོག་དང་གཏེར་ཡིག་དར་ཟེར་བ་སོགས་ཀྱང་སློབ་དཔོན་ཆེན་པོ་པདྨ་ལ་བློན་པོ་མ་གུས་པའི་དབང་གི་སླར་གཤེགས་
པའི་ཚུལ་གྱིས་བོད་ཀྱི་མི་མ་ཡིན་སོ་སོས་སྤྱན་དྲངས་ཏེ་གཡའ་གངས་རྫ་ནགས་བྲག་ཐམས་ཅད་དུ་བཞུགས་ནས་བྱིན་གྱིས་བརླབས་ཏེ་ལྷོ་ནུབ་སྲིན་པོའི་ཡུལ་རྔ་ཡབ་གླིང་དུ་གཤེགས་པ་ཡིན་གྱི་རྒྱ་གར་
དུ་གཤེགས་པ་མ་ཡིན་ནོ། །ཀ་རུ་འཛིན་ཅེས་བྱ་བ་ཡི། །རྫུན་རླབས་ཅན་གྱི་གྲུབ་ཐོབ་བྱུང་། །དེ་ཡི་དགོན་པ་མཐོང་ཙམ་གྱིས། །འགའ་ལ་ཏིང་འཛིན་སྐྱེས་ཞེས་གྲགས། །ཕྱི་ནས་དེ་ཡི་གྲུབ་ཐོབ་ཞིག་
ཅེས་ས་ལོའི་སྡོམ་གསུམ་རབ་དབྱེར་ཡང་སྣང་མོད། བདག་གིས་ནི་ཀ་རུ་འཛིན་དེ་ཇི་ལྟར་བྱུང་བ་གཞན་མ་ཐོས་པས་རྒྱུས་མེད་ཀྱི་གནས་ལ་བཤད་པ་མི་བྱེད་ལ་སྤྱིར་སྒོམ་ཞྭ་ལ་བྱ་ཕྲུ་བཙུགས་ཟེར་
བ་ཡང་ཨོ་རྒྱན་པཎ་ཞྭ་ཟེར་འདོད་པ་སྒོམ་ཞྭར་འཁྲུལ་བར་ཟད་དེ་སྒོམ་ཞྭ་བྱ་ཕྲུ་ཁྱེད་ཀྱི་ནམ་མཐོང་། སྤྱིར་དྭགས་པོ་སྒོམ་ཚུལ་གྱིས་ཞྭ་སྣ་རིང་གི་སྣ་གྱེན་དུ་བཏབ་སྟེ་གསོལ་བར་སློབ་དཔོན་
སྒོམ་པའི་ཞྭ་ཞེས་དེ་ནས་བྱུང་གི་འདི་ཡན་ལ་དེ་འདྲའི་ཐ་སྙད་མེད་དོ། །རྫུན་རླབས་ཅན་གྱི་གྲུབ་ཐོབ་བྱུང་། །བྱ་བའང་རྫུན་རླབས་ཅན་ཡིན་ན་གྲུབ་ཐོབ་ཏུ་འགལ་ལ། ཕྱི་ནས་དེ་ཡི་གྲུབ་ཐོབ་
<pb id="3.12a"/>
ཞིག་བྱ་བའང་ཁྱེད་རང་། འཕགས་པ་མིན་ལ་གྲུབ་ཐོབ་མེད། །ཅེས་གསུང་བའི་ཕྱིར་འཕགས་པ་སྤངས་རྟོགས་ལས་ཉམས་པ་ཁས་བླངས་པར་འགྱུར་རོ། །འོན་ཏེ་གྲུབ་ཐོབ་ཏུ་གཞན་ལ་གྲགས་པ་
བྱུང་བས་དེ་སྐད་བརྗོད་ཀྱི་རང་ལུགས་ལ་དེ་གྲུབ་ཐོབ་ཏུ་ཁས་ལེན་པ་མ་ཡིན་ནོ་སྙམ་ན། འོ་ན། རྫུན་རླབས་ཅན་གྱི་ཟོལ་པ་ལ། །གྲུབ་ཐོབ་ཡིན་པར་གྲགས་པ་བྱུང་། །ཟེར་རྒྱུ་ལ།རྫུན་རླབས་ཅན་
གྱི་གྲུབ་ཐོབ་བྱུང་། །ཞེས་སྨྲས་པས་རྩོམ་པ་སྐྱོན་ཅན་དུ་འགྱུར་ཏེ། ར་གན་ཡིན་པའི་གསེར་མཆོག་བྱུང་། །ཞེས་པ་དང་ཁྱད་མེད་ལ་འབྲུ་མང་གི་ཚིག་སྡུད་ཐོབ་པའི་གནས་ཀྱང་འདི་མ་ཡིན་ནོ། །
དེས་ན་ཀ་རུ་འཛིན་བྱ་བའང་བྱུང་བ་ཞིག་གམ་མ་བྱུང་བ་ཞིག་བྱུང་ན་ཇི་ལྟར་བྱུང་སོགས་སྔོན་གྱི་ལོ་རྒྱུས་ཁུངས་མ་ལས་ཚོལ་བ་རིགས་ཀྱི་ཁྱེད་རང་རང་བཟོའི་ལོ་རྒྱུས་གསར་རྩོམ་མང་པོ་བྱེད་པར་མཐོང་
བ་འདི་དག་ལ་ནི་ཁོ་བོ་སྐྱི་ཟའོ། །གུ་རུ་ཆོས་དབང་ལ་རྒྱལ་པོ་སྙིང་ལ་ཞུགས་པར་ཁྱོད་ཀྱི་མིག་མཐོང་གིས་མཐོང་ངམ་རྒྱལ་པོས་ཁྱེད་ལ་མཚང་སྨྲས་སམ་གཞན་སྒྲུབ་བྱེད་ཀྱི་རྗེས་སུ་དཔག་པ་ཅི་
ཡོད། སྔ་མ་གཉིས་ལྟར་ན་རྒྱལ་པོ་དང་ཁྱེད་རང་འདྲིས་ཆེ་བར་འགྱུར་རོ། །དེའི་ཆོས་ལོག་ལ་འདྲེ་འཁོར་བས་མཛེ་དང་སྨྱོ་འབོག་སོགས་འོང་བ་ལ་གྲུབ་རྟགས་སུ་བྱེད་ལོ་ཟེར་བའང་ཅི་འདྲ་ཞིག་སྙན་དུ་གསན་གང་
ཟག་འདི་དང་འདིས་གུ་རུ་ཆོས་དབང་གི་ཆོས་འདི་ཉམས་སུ་བླངས་པས་ནད་གདོན་འདི་ལྟར་བྱུང་སོགས་རྣམ་པར་ཕྱེ་ལ་སྨྲོས་ཤིག །དེ་ནས་བརྟག་དགོས་ལ། སྤྱིར་ཆོས་ཉམས་སུ་བླངས་པས་ནད་གདོན་བྱུང་བ་སྔོན་
གྱི་མི་དགེ་བའི་ལས་ཚེ་འདིར་ལྷོངས་ནས་འདག་པ་ཡིན་པར་གཤིན་པོའི་རོའི་དྲུང་ན་འདོན་གྱི་འདུག་པའི་གཤིན་ཆོག་གཏོང་བའི་བར་སྐབས་ལ་གསན་ལས་ཆེ་བའི་རྡོར་གཅོད་ན། ཤེར་ཕྱིན་
<pb id="3.12b"/>
ལ་སྤྱོད་པའི་གང་ཟག་དེ་མནར་བར་འགྱུར་ཤིན་ཏུ་མནར་བར་འགྱུར་ཏེ་དེ་ནི་སྔོན་གྱི་མི་དགེ་བའི་ལས་རྣམས་ཚེ་དེར་དྲངས་ནས་རྣམ་སྨིན་ཆུང་ཙམ་མྱོང་བས་དག་པར་བྱེད་པ་ཡིན་པར་གསུངས་ལ་མདོ་
གཞན་ལས་ཀྱང་མི་འབྱེད་ཀྱི་བྱང་སེམས་རྣམས་བསྐལ་པ་མཐའ་ཡས་པར་ངན་སོང་མྱོང་འགྱུར་གྱི་ལས་ཀྱང་སྔ་དྲོ་གཅིག་ཀླད་པ་ན་བས་འདག་པར་འགྱུར་རོ་ཞེས་གསུངས་པས་དེ་དག་ལ་འདྲེ་འཁོར་བ་ཡིན་ནམ་
སྨྲོས་ཤིག །ལམ་འབྲས་པ་སོགས་ཀྱིས་ནད་གདོན་རྣམས་ནི་རྩ་རླུང་དང་ཁམས་འདུས་ཚུལ་ཡིན་པས་བསྒོམས་པས་འདུས་ན་བརྩོན་འགྲུས་ཅན་འབད་རྩོལ་གྱིས་འདུས་པ་དང་རང་བཞིན་གྱིས་འདུས་ན་ལས་
འཕྲོ་ཅན་རྐྱེན་གྱིས་འདུས་པ་ཞེས་དེ་ཉིད་ཡོན་ཏན་དུ་ངོ་སྤྲད་ནས་ཁྲིད་པས་གདམས་ངག་གི་སར་ཁ་མ་ལོག་པ་ཡིན་ཞིང་དེ་ལ་སྐྱོན་དུ་བཟུང་ན་ཏིང་ངེ་འཛིན་ངོ་མ་ཤེས་པའི་བར་ཆད་བྱ་བ་ཡིན་པར་འཆད་
པ་ཡང་གཟིགས་ཤིག །སྤྱིར་ཆོས་དེ་ཉམས་སུ་བླངས་པའི་གང་ཟག་རེ་གཉིས་ལ་ནད་གདོན་བྱུང་བའིརྟགས་ཀྱིས་ཆོས་དེ་ཉམས་སུ་བླངས་ཚད་ལ་ནད་གདོན་འབྱུང་བ་ཡང་སྒྲུབ་པར་ཅི་ནུས། འཕགས་པ་མཽ་
གལ་གྱི་བུ་ཀུན་ཏུ་རྒྱུས་ཡན་ལག་བཅོམ་པའི་རྟགས་ཀྱིས་ཉན་ཐོས་ཐམས་ཅད་ལ་དེ་ལྟར་སྒྲུབ་བམ་ཅི། གཞན་ཡང་ཚེ་དེར་ལས་དང་སྨྱོ་འབོག་ཡོང་འགྱུར་གྱི་ལས་མ་བསགས་པ་ཞིག་གིས་ཆོས་དབང་གི་
གཏེར་ཆོས་དེ་ལ་ཞུགས་ན་མཛེ་དང་སྨྱོ་འབོག་འོང་ངམ་མི་འོང་། མི་འོང་ན་ཆོས་དེ་ལ་ཞུགས་ཚད་ལ་མཛེ་དང་སྨྱོ་འབོག་འོང་བར་ཁྱེད་རང་གིས་ཁྱབ་མཐའ་བཅད་པ་དང་འགལ། འོང་ན་ལས་
མ་བྱས་ཀྱང་འབྲས་བུ་དང་འཕྲད་པར་ཐལ་ཏེ་མཛེ་དང་སྨྱོ་འབོག་མྱོང་འགྱུར་གྱི་ལས་མ་བསགས་ཀྱང་མཛེ་དང་སྨྱོ་འབོག་བྱུང་བའི་ཕྱིར། གལ་ཏེ་ཆོས་དབང་གི་ཆོས་ལ་ཞུགས་པ་དེ་ཉིད་དེའི་རྒྱུ་
ཡིན་ནོ་ཞེ་ན། འོ་ན་དེའི་གཏེར་ཆོས་སྤྱན་རས་གཟིགས་ཡང་སྙིང་འདུས་པ་དང་འཁོར་བ་དོང་སྤྲུགས་ལྟ་བུ་སྒོམ་ཞིང་སྔགས་ཡིག་བདུན་དང་ཡིག་དྲུག་འདྲེན་པ་མཛེ་དང་སྨྱོ་འབོག་གི་དངོས་རྒྱུ་ཡིན་
<pb id="3.13a"/>
ན་སྤྱན་རས་གཟིགས་གཞན་སྒོམ་ཞིང་མ་ཎི་གཞན་ཡིག་ལྔ་དང་ཡིག་དགུ་དང་ཡིག་བཅུ་སོགས་དྲངས་ན་ཡང་དེར་མི་ཐལ་ལམ། སྤྱིར་མཛེ་དང་སྨྱོ་འབོག་སོགས་ཐེག་ཆེན་དང་ཆོས་དང་གང་ཟག་
སྤངས་པའི་ཆ་མཐུན་གྱི་འབྲས་བུའི་སྐབས་སུ་མྱོང་དགོས་པར་གསུངས་པས་འདི་ལ་ནི་ཁྱེད་ཅག་ཀྱང་གཟག་པར་འཚལ་ལོ། །གཏེར་དུ་བྱུང་ཟེར་བ་རྣམས་ནི་བོད་རྒན་རྣམས་ལ་བདུད་ཞུགས་
ནས་བྱས་པས་ཡང་དག་པ་གཅིག་ཀྱང་མེད་དོ་ཟེར་བའང་ཇོ་བོ་རྗེས་བོད་ཆོས་རྒྱལ་གྱི་བཀའ་ཆེམས་ཀ་ཁོལ་མ་བཏོན་ནས། གང་དུ་རྒྱལ་པོའི་བཀའ་ཆེམས་གཏེར་དུ་སྦས། །མཁའ་འགྲོས་
གཏེར་ཁ་ཕྱེ་ནས་ཁྱེད་ལ་བསྟན། །ཤཱཀྱ་མུ་ནིའི་འཇའ་ས་ཁྱོད་ཀྱི་དྲིན། །ཇོ་བོ་བཀའ་དྲིན་ཅན་ལ་ཕྱག་འཚལ་ལོ། །ཞེས་པ་འདི་ཡང་བོད་རྒན་ལ་བདུད་ཞུགས་པར་འཆད་དམ་ཅི། ཡང་དམ་པ་ནག་ཆུང་
བྱ་བ་སྒྲ་རང་འགྱུར་དུ་སྨྲ་བ་ཞིག་གིས་ལྟ་སྒོམ་རིག་པ་རྐྱང་འདེད་བྱ་བའི་ཆོས་དང་རྫོགས་རིམ་ཁ་འཐོར་འགའ་བསྟན་པ་ལ་བསླད་ནས་རྫུན་ལུང་བྱས་ཏེ་རྨ་སོ་ཀམ་གསུམ་གྱིས་ཞི་བྱེད་བྱ་བའི་ཆོས་
ལོག་དཔག་ཏུ་མེད་པ་བརྩམས་ཏེ་མུ་སྟེགས་ཞི་བྱེད་དཀར་པོ་བྱ་བ་ནང་པ་དང་མི་མཐུན་པའི་གཞུང་ལུགས་སུ་འདུག་ཟེར་བ། རྫོགས་རིམ་ཁ་འཐོར་བ་འགའ་བསྟན་པ་ལ་བསླད་ནས་ཟེར་བ་ལ་དཔགས་ན་
ཕ་དམ་པས་བསྟན་པ་དེ་ཆོས་ཡིན་ལ་དེ་ལ་བསླད་པ་དེ་ཆོས་མིན་དུ་འདོད་པ་ཨེ་ཡིན། དེ་ལྟ་ན་སྨན་ལ་ཆུས་བསླད་ན་དུག་ཏུ་ཐལ་བ་དང་ཆུས་བསླད་པའི་འོ་མ་དེ་འོ་མ་མ་ཡིན་པར་ཡང་ཐལ་ལོ། །
འདི་མུ་སྟེགས་དཀར་པོ་ཞི་བྱེད་བྱ་བའི་ལུགས་ཡིན་ཟེར་བ་ལ་བརྟགས་ན་ཕ་དམ་པའང་མུ་སྟེགས་པར་འདོད་པ་འདྲ་སྟེ་ཁྱེད་ཀྱི་ཚིག་འདི་དག་སློབ་དཔོན་པདྨ་དང་ཕ་དམ་པ་གཉི་ག་ཡང་དག་མ་ཡིན་པར་སྨྲ་འདོད་ལ་རྦད་གཅོད་
<pb id="3.13b"/>
ཏུ་སྨྲ་ཅུང་ཟད་ཀྱང་མ་ནུས་པས་དངོས་གཉིས་ལ་ཟོལ་གྱིས་སྐུར་ཞིང་རྗེས་འབྲེང་ལ་མངོན་སུམ་དུ་སྨད་པར་སྣང་ངོ་། །གལ་ཏེ་ཕ་དམ་པ་མུ་སྟེགས་པ་ཡིན་ན་དེས་རྫོགས་རིམ་ཁ་འཐོར་བ་ཇི་ལྟར་སྟོན། རྫོགས་རིམ་
ཁ་འཐོར་ཡིན་ན་དེ་ལ་བསླད་ནས་ཚིག་མང་དུ་བཏང་བ་ཙམ་གྱིས་མུ་སྟེགས་ཀྱི་གཞུང་དུ་ཇི་ལྟར་འགྱུར། ཞི་བྱེད་བྱ་བ་ནི་བརྒྱུད་པ་སྔ་ཕྱི་བར་གསུམ་ཁ་འཐོར་མཐའ་ཡས་པ་དང་བཅས་པ་ལས་བརྒྱུད་པ་
ཕྱི་མ་ལ་རྨ་སོ་ཀམ་གསུམ་ཞེས་གྲགས་པ་ཡིན་པས་ཞི་བྱེད་ཐམས་ཅད་རྨ་སོ་ཀམ་གསུམ་གྱིས་བརྩམས་ཟེར་བ་ནི་དགག་བྱའི་རྒྱུས་མེད་བཞིན་འགོག་པར་སྣང་ངོ་། །ཡང་ཕར་ཕྱིན་གྱི་ལྟ་སྒོམ་ལ་ཨཱཪྱ་དེ་ཝས་གཅོད་བྱའི་
གཟུང་འཛིན་གྱི་ཡུལ་དངོས་པོ་མ་གྲུབ་པར་བསྟན་པའི་ཆོས་ཆུང་ཞིག་བརྩམས་པ་ལ་བསླད་ནས་བོད་རྒན་རྣམས་ཀྱིས་སྔགས་དང་བསྲེས་ནས་རང་བཟོ་བྱས་ཏེ་བཙན་ཐབས་སུ་ལྷ་ཀླུ་ལ་འགྲས་འཚོལ་བའི་ཆོས་
ལོག་དཔག་ཏུ་མེད་པ་བརྩམས་ཟེར་བ་ཡང་རང་གི་མཁས་ཉམས་དང་བསམ་པ་གཉི་གའི་རང་མཚང་གཞན་ལ་བསྟན་པར་སྣང་སྟེ་འཛིན་པའི་ཡུལ་གཟུང་བ་ཡིན་མོད་གཟུང་བ་ལ་ཡུལ་གཞན་ཅི་
ཞིག་ཡོད། དེས་ན་གཟུང་འཛིན་གྱི་ཡུལ་ཟེར་བའང་དཔྱོད་པ་མེད་པའི་ཚིག་ཡིན་ལ་སྤྱིར་གཟུང་འཛིན་རང་བཞིན་གྱིས་མ་གྲུབ་པར་བསྟན་པ་དབུ་མའི་གཞུང་ལུགས་མཐའ་དག་ཡིན་ན་ཨཱཪྱ་
དེ་ཝའི་ཆོས་ཆུང་དེ་ཁོ་ན་ཟུར་དུ་སྨོས་ཅི་དགོས་འདི་ནི་གཅོད་ཀྱི་ཨཱཪྱ་དེ་ཝའི་གཞུང་ཆུང་ཞེས་ཐོས་པ་ཙམ་ལ་བསྙད་བཏགས་ནས་ཆོས་སྤོང་བར་འདོད་པ་ཞིག་མངོན་ཏེ་གཞུང་དེར་སྔགས་
དང་བསྲེས་མ་བསྲེས་ཀྱང་རྒྱུས་མེད་ཀྱིས་ག་ལ་ཤེས། གཅོད་ལྷ་ཀླུ་ལ་འགྲས་ཚོལ་བ་ཡང་མ་ཡིན་ཏེ་གཅོད་མཁན་དམ་པ་རྣམས་ཀྱིས་ལྷ་སྲིན་ཐམས་ཅད་དབང་དུ་བསྡུས་ཏེ་སྐྱབས་འགྲོ་དང་
<pb id="3.14a"/>
སེམས་བསྐྱེད་ལ་འགོད་ཡང་དག་པའི་ལམ་ལ་སྦྱར་བ་གྲངས་མེད་པ་མཐོང་བའི་ཕྱིར། ལྷ་འདྲེ་ཁོ་ན་ལ་གཅོད་པ་ཡང་མ་ཡིན་ཏེ་ཤེར་ཕྱིན་བདུད་ཀྱི་ལེའུར་བཤད་པའི་བདུད་དེ་ཐམས་ཅད་ཐོགས་བཅས་ཐོགས་
མེད་དགའ་བྲོད་སྙེམས་བྱེད་ཀྱི་བདུད་བཞིར་བསྡུས་ནས་དེ་ཐམས་ཅད་སྐྱེ་མེད་དུ་རྟོགས་པའི་མཚོན་གྱིས་ཐད་ཀར་གཅོད་པ་ཞིག་ཡིན་ལ་ཕར་ཕྱིན་སྔགས་དང་བསྲེས་པས་དུག་ཅན་དུ་འགྱུར་ན་སྤྱན་རས་གཟིགས་ཀྱིས་ཤེར་སྙིང་དུ་བླ་
ན་མེད་པའི་སྔགས་ཞེས་སོགས་ཀྱིས་བསྟན་པ་ལ་ནི་སྟོན་པས་ལེགས་སོ་བྱིན་ནས་སངས་རྒྱས་ཐམས་ཅད་ཀྱང་ཡི་རངས་མཛད་པར་གསུངས་ཀྱི་སྐྱོན་ཅན་དུ་མ་གསུངས་ལ། སྤྱིར་གཅོད་པའི་ལུགས་ཀྱི་མ་གཅིག་ལབ་སྒྲོན་དེ་
ཉིད་ཡེ་ཤེས་ཀྱི་མཁའ་འགྲོ་ཡིན་ལ་ཡེ་ཤེས་ཀྱི་མཁའ་འགྲོ་རྣམས་ནི་གསང་སྔགས་མཐའ་དག་གི་བདག་མོ་ཡིན་ཞིང་སྡུད་པ་པོ་ལས་མངོན་སུམ་དུ་ཉན་ཅིང་རྡོ་རྗེ་རྣལ་འབྱོར་མ་ལ་དངོས་སུ་དྲིར་ཡོད་པས་དེས་བསྟན་པའི་གསང་སྔགས་
ཀྱིས་གསང་སྔགས་ཀྱི་གོ་མི་ཆོད་ལ། པཎྜི་ཏ་སྒྲུབ་ཐབས་འདི་ལ་གསེར་ཞོ་འདི་ཙམ་དགོས། ལས་ཚོགས་འདི་ལ་གསེར་འདི་ཙམ་དགོས། གསེར་བསིལ་མ་འདིས་གོ་མི་ཆོད་ཐིག་པོ་བརྗེ་དགོས། གླ་རྩི་ཕྱེ་མ་འདི་མིན་པའི་ཐིག་པོ་ཁྱོག་
ཟེར་བའི་བླ་མས་ཚོང་པ་ལ་རྩེག་པར་སྲེད་ཅིང་སློབ་མས་ཕོངས་བཞིན་དུ་ཉོ་དགོས་པའི་སྔགས་དེས་སྔགས་ཀྱི་གོ་ཆོད་པར་འདོད་པ་འདི་ཚོའི་སེམས་ལ་ཅི་བྱུང་ཞེས་སེམས་པར་འགྱུར་རོ། །ལ་སྟོད་དམར་པོ་ནི་གྲུབ་ཐོབ་ཀརྨ་པཀྴིའི་སྐུའི་བཀོད་པར་གསུངས་ཤིང་བླ་མ་རྡོ་རྗེ་གདན་པ་ལས་ཐུགས་རྗེ་ཆེན་པོའི་སྒྲུབ་ཐབས་ནོད་དེ་འགྲོ་བ་མང་པོ་ལ་ཕན་པ་མཛད་ན་ཁོང་གསེར་འདོད་མི་འདོད་ཁྱེད་ཀྱིས་མཁྱེན་པར་དཀའ། རས་ཆུང་པས་གཞན་ཁྱད་གསོད་དང་འཁོར་འབངས་མང་བར་འདོད་
ནས་ཕྱག་རྡོར་གསང་བ་བསྟན་པའི་རྒྱུད་དང་ལས་ཀྱི་རྡོ་རྗེའི་སྒྲུབ་ཐབས་ལ་བསླད་ནས་མི་གཡོ་བའི་ཆོས་དང་གཏུམ་པོའི་སྐོར་མང་པོ་བྱས་ཟེར་བ་སྤྱིར་སྔ་མ་མན་ངག་གི་རྩ་བ་ཙམ་ལས་མེད་པ་རྣམས་གདུལ་
བྱ་གཞན་གྱིས་གོ་ཞིང་ཤེས་པར་བྱ་བའི་ཆེད་ཏུ་རྒྱས་པ་དང་ཞིབ་པར་བརྩམས་པ་སོགས་གཞུང་དེ་བསླད་པ་ཡིན་ན་འཕགས་པ་ཀླུ་སྒྲུབ་ཀྱིས་དབུ་མའི་བཀའ་ཐམས་ཅད་བསླད་པ་དང་། རྒྱལ་བ་བྱམས་པས་རྒྱ་ཆེན་
སྤྱོད་གཞུང་གི་བཀའ་ཐམས་ཅད་བསླད་པ་དང་། སློབ་དཔོན་འཚོ་སྐྱེས་དང་མི་ཐུབ་ཟླ་བ་སོགས་ཀྱིས་དགྱེས་རྡོར་གྱི་རྒྱུད་བསླད་པ་དང་། ལཱུ་ནག་དྲིལ་གསུམ་གྱིས་བདེ་མཆོག་གི་རྒྱུད་བསླད་པ་སོགས་སྨྲ་དགོས་པས་སྨྲ་བ་པོ་འདིའི་ཤེས་
<pb id="3.14b"/>
པ་འདིར་ཟད་དོ། །གསེར་འདོད་པ་གཞན་ཁྱད་གསོད་དང་འཁོར་འབངས་མང་བར་འདོད་པ་སོགས་ཀྱིས་ཁྱེད་རང་གི་ཡི་གེ་འདི་མ་ཡིན་པར་གྱུར་ཅིག །བདེ་མཆོག་སྙན་བརྒྱུད་ལ་བསླད་ནས་འདྲ་མིན་མང་པོ་བརྩམས་པ་ལ་མུ་སྟེགས་ཀྱི་གྲུབ་མཐའ་བསྲེས་
བྱ་བ་དེ་གང་ལ་ཟེར་ངོས་ཟུངས་ཤིག །སྤྱིར་ཁྱེད་རང་གིས་འདི་ཡན་དུ་དེ་བསླད་ནས་ཞེས་སྨྲས་པ་རྣམས་ཟེར་མི་དགོས་པ་འདྲ་སྟེ། བདག་གིས་འཕགས་པ་རབ་འབྱོར་གྱིས་སྨྲས་པའི་དོན་ཤེས་ཏེ་འཕགས་པ་རབ་འབྱོར་ནི་མྱ་ངན་ལས་འདས་པའང་
སྒྱུ་མ་ལྟ་བུའོ་ཞེས་སྨྲའོ་ཞེས་པ་ལྟར། བདག་གིས་ཀྱང་ཁྱེད་ཀྱིས་སྨྲས་པའི་དོན་ཤེས་ཏེ་བསླད་གཞི་དེ་དག་ཀྱང་ལོག་པའོ་ཞེས་ཁྱེད་སྨྲའོ། །ཕག་མོ་ཞལ་གཉིས་མ་ལ་མུ་སྟེགས་ཀྱི་འགུགས་བྱེད་ཕག་མགོ་མ་ཡིན་པ་དང་མཁའ་འགྲོ་སེང་གདོང་མ་ལ་
མུ་སྟེགས་ཁྲོ་འབུམ་གྱིས་དམར་མོ་སེང་མགོ་མ་ཡིན་ཟེར་བ་འདི་ལྟར་ན་སྔོན་གདོལ་པ་ཞིག་གིས་བྲམ་ཟེར་བརྫུས་ཏེ་རིག་བྱེད་འདོན་ཞིང་བྲམ་ཟེར་གྲགས་ལ་ཕྱིས་གདོལ་པ་གཞན་ཞིག་གིས་བྲམ་ཟེར་བརྫུས་ཏེ་འོངས་པ་ན་སྔ་མས་འདི་གདོལ་པ་ཡིན་ཏེ་ཁྲུས་གྱིས་
ལ་ཉི་མ་ལ་ཞོག་ཅིག་དང་བབ་ལའི་དྲི་འབྱུང་བར་འགྱུར་རོ་ཞེས་སྨྲས་པ་ལྟར་བྱས་ནས་གདོལ་པར་ཤེས་པ་ན་ཁོ་ན་རེ་འདི་སུས་ཤེས་ཟེར། བྲམ་ཟེ་འདིས་བསྟན་ནོ་བྱས་པས་འདི་ནི་གདོལ་པ་ནང་ལས་གཞན་སུས་ཀྱང་མི་ཤེས་
པས་འདི་ཡང་གདོལ་པ་ཡིན་པར་ངེས་ཀྱི་དེ་བཞིན་གྱིས་ཟེར་ནས་བྱས་པས་སྔ་མ་ཡང་གདོལ་པར་ཤེས་པ་ལྟར་ཁྱེད་ཀྱིས་མུ་སྟེགས་ཀྱི་དེ་དག་བསྣམས་ནས་སྒྲུབ་ཅིང་ཡོད་པར་གདོན་མ་ཟོས་སོ་སྙམ་དུ་སྐྱེས་སོ། །སྤྱིར་ཕག་
ཞལ་འགོག་ན་ཕག་མོའི་སྒྲ་ཙམ་ཡང་འགོག་དགོས་ལ་སློབ་དཔོན་བསོད་སྙོམས་པ་མུ་སྟེགས་དང་རྩོད་པའི་ཚེ་མུ་སྟེགས་ན་རེ་ཡང་ན་རྩོད་པ་བྱའོ་ཡང་ན་གསེར་སྲང་སྟོང་བྱིན་ཞིག་དེ་མིན་སྦྲུལ་གཏོང་ངོ་ཟེར་བས་སློབ་དཔོན་གྱིས་བསོད་སྙོམས་པ་ཡིན་པས་གསེར་
མེད་རྩོད་པ་མི་ཤེས་སྦྲུལ་ཐོངས་ཤིག་བྱས་ནས་ས་ལ་རི་མོ་གསུམ་བྱས་པས་ཁོས་སྦྲུལ་དཀར་སེར་དམར་ནག་བཞི་བཏང་བ་རིམ་པར་སའི་རི་མོ་རེ་ལ་བརྡུགས། ནག་པོ་དེ་ནང་དུ་གཏོལ་བྱུང་བ་སློབ་དཔོན་མཇིང་པ་གཡོན་
དུ་བསྒྱུར་བས་རྣ་ལྟག་གཡས་ནས་ཕག་ཞལ་ངུར་སྐད་དུ་སྒྲོག་པ་ཞིག་བྱུང་སྟེ་ཁྱུར་གྱིས་ཟོས། དེར་སློབ་དཔོན་གྱིས་ཡང་ན་རྩོད་པ་བྱའོ་ཡང་ན་གསེར་སྲང་སྟོང་བྱིན་ཡང་ན་ཕག་གཏོང་ངོ་བྱས་པས་གང་ཡང་མ་ནུས་
ཏེ་སློབ་དཔོན་ལ་སྐྱབས་སུ་སོང་། འོན་ཀྱང་ལྷ་ཕག་མགོ་ཅན་ཕྱི་པ་ལ་ཡོད་ཀྱི་ནང་པ་ལ་མེད་དོ་ཟེར་བྱུང་བས་སྔོན་གྱི་སྒྲུབ་ཐབས་བསྟན་ཞིང་སློབ་དཔོན་ཉིད་ཀྱིས་ཀྱང་སྒྲུབ་ཐབས་མཛད་པར་གཞུང་དྲུག་པ་ལ་གྲགས། 
<pb id="3.15a"/>
མཁའ་འགྲོ་སེང་གདོང་མ་ནི་བ་རི་ལོ་ཙཱས་རྡོརྗེ་གདན་པ་ལ་ཞུས་པའི་མན་ངག་གི་མཆོག་ས་སྐྱའི་ཐེམ་མི་འདའི་ཆོས་བཅུ་གསུམ་དུ་གྲགས་པའི་ཡང་རབ་ཡིན་པས་དེ་དག་རྩོད་ཅིག །སྤྱིར་ཡེ་ཤེས་ཀྱི་ལྷ་ཕག་གདོང་དང་སེང་གདོང་ཅན་ཡོད་མེད་
ནི་མངོན་བརྗོད་བླ་མ་དང་མཁའ་འགྲོ་རྒྱ་མཚོ་དང་གདན་བཞིའི་རྒྱུད་རྣམས་ལྟོས་ཤིག །མཁའ་འགྲོ་མ་དང་མིང་ལེགས་པོ་བཏགས་ནས་ཡེ་ཤེས་ཀྱི་ལྷ་ཡིན་ཟེར་ལོ་ཞེས་པའང་མཁའ་འགྲོ་མར་བཏགས་པས་མིང་ལེགས་པོར་མ་ངེས་ཏེ་རྒྱ་གར་ན་ཌཱ་ཀི་ནི་ཕྲ་མེན་གྱི་མིང་དུ་
འདོགས་པས་ཌཱ་ཀི་ཞེས་ཤིན་ཏུ་འཇིགས་པར་ལྟ་བ་ད་ལྟའི་ཛོ་ཀི་འོངས་པ་ལས་དངོས་སུ་ཐོས་པའི་ཕྱིར། སྤྱིར་རྣལ་འབྱོར་པ་མཆོག་གི་ངོར་ཡེ་ཤེས་མ་ཡིན་པའི་ཆོས་མི་སྣང་བ་ཡོད་ལ་བྱིས་པ་དག་ལ་ནི་ཐམས་ཅད་འཁྲུལ་པར་སྣང་ངོ་། །མི་འཁྲུགས་པའི་བྱ་རྒྱུད་ཀྱི་
ཆོ་ག་ལ་རྣལ་འབྱོར་རྒྱུད་ཀྱི་ལས་བྱས་སོ་ཟེར་བའང་བྱ་རྒྱུད་ཀྱི་བཅུ་གཅིག་ཞལ་ཡིད་བཞིན་ནོར་བུ་ལ་དགེ་སློང་མ་དཔལ་མོས་བླ་མེད་ལྟ་བུའི་བདག་བསྐྱེད་དུ་བསྒྲུབས་པ་ཡང་བྱས་སྣང་ལ་རྒྱུད་སྡེ་འོག་མའི་ལྷ་གོང་མའི་ཆོ་གས་བསྒྲུབས་པ་ནི་ཆེས་མང་ངོ་། །
རྡོ་རྗེ་སློབ་དཔོན་གྱི་དབང་ཚུལ་བཞིན་ཐོབ་པ་ནི་ཤིན་ཏུ་དཀོན་ཏེ་སྔགས་ཀྱི་སློབ་མ་སྣོད་རུང་གིས་བླ་མ་མཚན་ལྡན་དུས་སུ་དབང་གིས་སྨིན། ལམ་གྱིས་གྲོལ་བ་ཞིག་ལ་སློབ་དཔོན་དུ་དབང་བསྐུར་དགོས་པ་ཡིན་ལ་དེང་སང་ནི་གྲོལ་བ་ལྟ་ཞོག་སྨིན་
པ་ཙམ་ཡང་ཆེས་དཀོན་པར་སྣང་སྟེ་སྔགས་སྤྱོད་དངོས་མཐོང་ན་མ་དད་པ་མི་སྐྱེ་བ་ནི་དེང་སང་སྲིད་པ་ཙམ་མོ། །དཔོན་སློབ་གཉི་ག་ཚད་དང་ལྡན་མི་ལྡན་མི་རྩི་བར་རྡུལ་ཚོན་གྱི་དཀྱིལ་འཁོར་ལས་རྡོ་རྗེ་ཕྲེང་བ་སོགས་ཁྲོམས་ཆོས་སུ་བསྐུར་
བ་དང་། ཁ་ཅིག་གིས་ཉེར་ལྔར་གྲངས་བཅད་ནས་བསྐུར་བའི་རྡོ་རྗེ་སློབ་དཔོན་གྱི་དབང་འདིའི་དབང་གྲལ་དུ་མ་བསྡད་པར་གཞན་ལ་བསྐུར་བ་ནི་ཡོད་པར་མི་དོགས་ཏེ་དེང་སང་དབང་བསྐུར་འདི་ནི་ཞུ་མྱོང་བ་ཁོ་ན་མང་བ་དང་རྡུལ་ཚོན་གྱི་
དཀྱིལ་འཁོར་དུ་བཅུག་ཕྱིན་ཆད་དབང་ཆོག་ཚང་མར་ཁ་ཐོན་དུ་བྱེད་པའི་ཕྱིར། ཐེག་ཆེན་ལ་ངེས་པ་ལྔ་ལྡན་ཤེས་དགོས་པ་ཡང་ཅི་ལ་ཟེར་སླར་འདྲི་བར་བྱ་ལ། སེམས་བསྐྱེད་ནི་རྒྱུད་ལ་སྐྱེས་དགོས་པ་ཡིན་གྱི་གོ་བ་ཙམ་
གྱིས་ཐེག་ཆེན་པར་མི་འགྱུར་རོ། །རྒྱུད་སྡེ་མ་ཐོས་པའི་སྔགས་པ་ཚད་ལྡན་ཡོད་དེ་མན་ངག་ཚུལ་བཞིན་བསྒོམས་པས་ལྷ་གྲུབ་པ་ཡོད་པའི་ཕྱིར། རྒྱ་གར་དུ་དྲིལ་རྡེག་བྱེད་པའི་རྒྱུད་ཡིན་མིན་ཅི་ཆ་ལ་གལ་ཏེ་ཡིན་ན་
<pb id="3.15b"/>
ཡང་དེ་ཙམ་གྱིས་ཆོས་མིན་དུ་མི་འགྱུར་ཏེ་ན་ལེནྡྲར་པཎྜི་ཏ་ལྔ་བརྒྱ་བཞུགས་པ་རྣམས་སེམས་ཙམ་པ་ཡིན་ལ་སློབ་དཔོན་ཟླ་གྲགས་གཅིག་པོ་དབུ་མ་ཐལ་འགྱུར་བ་ཡིན་པས་གཞན་ཐམས་ཅད་དྲིལ་ནས་རྩོད་པར་གྲགས་ཀྱང་དེས་སློབ་དཔོན་ཟླ་གྲགས་ཀྱི་གྲུབ་
པ་ཆོས་ལོག་དུ་མི་འགྱུར་བ་དང་། ཇོ་བོ་རྗེས་ངེད་རྒྱ་གར་ན་མི་བརྒྱ་ལ་གྲུབ་མཐའ་ལ་ཞུགས་པ་གཅིག །དེ་བཞིན་དུ་གྲུབ་མཐའ་ལ་ཞུགས་པ་དང་ནང་པ་དང་ཐེག་ཆེན་པ་རྣམས་སྔ་མ་བརྒྱ་ཚོའི་གསེབ་ནས་ཕྱི་མ་རེ་རེ་ལས་མི་ཡོང་ཞེས་གསུངས་
པ་བཞིན་ནོ། །སྤྱིར་ཁྱེད་ཀྱི་བརྗོད་པ་དེ་ཐམས་ཅད་ཁྱབ་པ་མེད་ཅིང་རྟགས་རང་ངོ་མ་ཁོ་ན་སྟེ་རྟགས་ཁྱབ་གཉིས་ཀ་མི་འགྲུབ་པ་ཁོ་ནར་སྣང་བས་འདི་འདྲའི་རིགས་པ་ནི་འགོས་ཁུག་པ་ལྷ་བཙས་དང་ཆག་ལོ་ཙཱ་བ་ཆོས་རྗེ་
དཔལ་ཙམ་ལ་ཡོང་བར་མི་ཐང་བས་འདི་དག་ནི་ངན་པ་གཞན་གྱི་ཁ་གཡར་དུ་གོར་མ་ཆགས་པ་འདྲ་སྙམ་སྟེ་ལོ་ཙཱ་བ་ཆེན་པོ་འགོས་ལྷ་བཙས་ཀྱིས་ཞེས་རང་གིས་རང་ལ་ཆེན་པོར་འབོད་མི་རིགས་པ་དང་། བླ་མ་ཆེན་པོ་ཆོས་རྗེ་ཆག་ལོ་ཙཱ་
བ་དེ་སྡེ་སྣོད་སྒྲ་ཚད་རྒྱུད་སྡེ་ཐམས་ཅད་ལ་མཁས་ཤིང་ཡི་དམ་དཔག་མེད་ཞལ་གཟིགས་སྒྲོལ་མས་ལུང་བསྟན་ཁ་སརྤ་ཎི་རྨི་ལམ་ན་མཇལ་བ་དེས་ཞེས་སོགས་བྲིས་སྣང་རང་གིས་རང་ལ་དེ་ཙམ་དུ་བསྟོད་ན་བླུན་ཆེན་རང་བསྟོད་དུ་འགྱུར་བ་དང་། དགེ་སློང་
ནི་མི་ཆོས་བླ་མ་བདེན་སྨྲའི་ལྟུང་བྱེད་སྤོང་བའི་ཕྱིར་ཁོང་དག་གི་རྩོམ་པ་དངོས་མ་ཡིན་པའི་མཚན་ཉིད་དུ་སྣང་ལ། ལོ་པཎ་གདན་འཛོམས་པ་རྣམས་ཀྱི་ངག་དོན་ཡི་གེར་བྲིས་པ་ཞེས་པའང་པཎྜི་ཏ་དེ་ཙམ་ཞལ་འཛོམས་པ་ལ་ཆོས་དངོས་བཏགས་འབྱེད་པའི་ལུང་རིགས་དེ་ལས་མེད་པར་སྨྲས་
ན་པཎྜི་ཏ་དེ་དག་ལ་སྐུར་པ་ཆེས་བཏབ་པར་འགྱུར་བ་དང་། དུས་འཁོར་སོགས་ལས་གཅེར་བུ་རྟོག་མེད་ཁ་སྦྱོར་སོགས་གསང་རྒྱུད་ཀྱི་ལྷ་རྣམས་སྐལ་ལྡན་མ་གཏོགས་པའི་ངོར་མི་འབྲི་ཞིང་མི་བསྟན་པར་གསུངས་པས་རྒྱ་གར་གྱི་ལྷ་ཁང་ན་གསང་རྒྱུད་ཀྱི་ལྷ་མེད་པ་ཤས་ཆེ་
ཞིང་སྔགས་ལ་མ་དད་པའི་བསམ་པ་འདི་ལྟ་བུ་བཟུང་ནས་དུར་ཁྲོད་དང་གནས་གཉན་པོར་རྨི་ལམ་བརྟགས་བརྟགས་བྱས་ན་ལུས་ཅེ་སྤྱང་གི་ཁ་ཟས་དང་སེམས་ས་འོག་གི་གནས་ལས་གཞན་དུ་མི་འགྱུར་བ་དང་། སྤྱིར་སོ་སྐྱེ་གཅིག་གིས་གཅིག་ལ་དྲི་བ་དང་རྨི་ལམ་བརྟགས་
པ་ཙམ་གྱིས་རྡོ་རྗེ་ཐེག་པའི་དངོས་བཏགས་གར་ཤེས་ཏེ་སྤྱིར་གསང་སྔགས་འཕགས་པའི་སྤྱོད་ཡུལ་ཞེས་བྱ་བ་འདི་གོ་དགོས་ལ། དེའི་ཕྱིར་བླུན་པོ་སྤྱི་བརྟོལ་མཁན་ཞིག་གིས་ལོ་ཙཱ་བ་དེ་དག་ལ་ཁ་གཡར་བྱས་པ་ཁོ་ནར་སྣང་བས་སྐྱེས་ཆེན་
དེ་དག་ལ་མ་དད་པར་ཡང་མ་བྱེད་ཅིག །ཡང་འབྲི་གུང་ཐེལ་པའི་གྲྭ་སློབ་ཏུ་གཏོགས་པ་དཔལ་འཛིན་གྱིས་བྱས་པ་རྣམས་པཎ་ཆེ་ཤཱཀ་མཆོག་པས་སྡོམ་གསུམ་རབ་དབྱེའི་འགྲེལ་པར། ཕྱིས་ནས་ཕག་མོའི་བྱིན་རླབས་དང་། །
སེམས་བསྐྱེད་རྨི་ལམ་མ་ལ་སོགས། །ཞེས་པའི་སོགས་ཁོངས་འཆད་ཕྱིར་དབུ་རུ་བྱང་ཕྱོགས་སུ་བྱུང་བའི་བཙུན་པ་རྒྱ་མཚོའི་འབྲུག་སྒྲ་གློག གི་ཕྲེང་བ་ཞེས་བྱ་བ་རྣམ་དཔྱོད་ཅན་ཞིག་གིས་སྦྱར་བའི་བསྟན་བཅོས་ན་འདི་ལྟར་སྣང་ཞེས་མཚམས་སྦྱར་ནས།
<pb id="3.16a"/>
མངའ་བདག་དཔལ་འཁོར་བཙན་གྱི་དུས། །གནུབས་བན་སངས་རྒྱས་ཡེ་ཤེས་བྱུང་། །ཁ་ཐུན་ལ་སོགས་གཤིན་རྗེའི་གཤེད། །རྟ་མགྲིན་པདྨ་དབང་ཆེན་དང་། །མ་མོ་སྲིད་པའི་རྒྱུད་ལུང་དང་། །ཀཱི་ལ་ཡ་ནི་བཅུ་གཉིས་དང་། །དེ་སོགས་སྒྲུབ་ལུང་
རྒྱུད་བརྒྱད་དང་། །ཁ་སྐོང་གི་ནི་རྒྱུད་དྲུག་དང་། །དེ་བཞིན་རྒྱུད་ཀྱི་རྒྱལ་པོ་དྲུག །སྒྲུབ་པའི་མན་ངག་མཐའ་ཡས་བྱས། །ཁྱད་པར་ཧྭ་ཤང་གྲུབ་མཐའ་དང་། །མན་ངག་ལྟ་བའི་ཕྲེང་བ་བསྲེས། །རྫོགས་པ་ཆེན་པོའི་ཆོས་སྐོར་ནི། །
རྨད་བྱུང་ལ་སོགས་བཅུ་གསུམ་བྱས། །དར་རྗེ་དཔལ་གྱི་གྲགས་པ་ཡིས། །ཀུན་འདུས་རིག་པའི་མདོ་དང་ནི། །དགོངས་འདུས་ཡེ་ཤེས་རྔམ་པ་ཀློག །སེམས་ལུང་ཆེན་མོ་ལྔ་རུ་བྱས། །ཉང་སྟོད་སྨྲ་བའི་སེང་གེ་ཡིས། །ཀུན་བྱེད་རྒྱལ་
པོ་ལ་སོགས་པ། །སེམས་སྡེ་མ་བུ་བཅོ་བརྒྱད་བྱས། །ལྕེ་བཙུན་སེང་གེ་དབང་ཕྱུག་གིས། །བཱི་མ་ལ་ཡི་སྙིང་ཐིག་དང་། །དེ་ཡིས་རྒྱུད་ཆེན་བཅུ་བདུན་བྱས། །རྒྱལ་མོ་གཡུ་སྒྲ་སྙིང་པོ་ཡི། ། ཐུགས་དམ་མན་ངག་ལྟ་ཕྲེང་ཡང་། །ཕྱི་ནས་
དེ་ཡི་རྒྱུད་འཛིན་གྱི། །རྫོགས་པ་ཆེན་པོའི་ཆོས་སུ་བསྒྱུར། །སྦལ་ཡུལ་ཀ་ཐོག་པ་ལ་སྦྱར། །མངའ་བདག་ཉང་བན་རལ་པ་ཅན། །གུ་རུ་ཆོས་དབང་ཆོས་བློ་དང་། །ཆོས་རྒྱལ་རིན་ཆེན་གླིང་པ་དང་། །སྤྲུལ་སྐུ་ཨོ་རྒྱན་གླིང་པ་དང་། །
ཚེ་བརྟན་རྒྱལ་མཚན་ལ་སོགས་པ། །རྫུན་མའི་གཏེར་བཏོན་མང་པོ་བྱུང་། །བཀའ་བརྒྱད་བདེ་གཤེགས་འདུས་པ་དང་། །རྟ་མགྲིན་བདེ་གཤེགས་འདུས་པ་དང་། །ཚེ་བདག་ཨུརྨོ་ལ་སོགས་པའི། །ཆོས་གཏེར་རྫུན་མ་བསམ་མི་ཁྱབ། །
པདྨ་ལས་འབྲེལ་རྩལ་གྱིས་ཀྱང་། །མཁའ་འགྲོའི་སྙིང་ཐིག་ཆོས་སྐོར་བྱས། །གཏེར་བཏོན་རྡོ་རྗེ་གླིང་པ་ཡིས། །རྡོ་རྗེ་སེམས་དཔའི་སྙིང་ཐིག་བྱས། །ཅེས་དང་།གསང་སྔགས་གསར་མའི་ཁྲོད་ན་ཡང་། །གསང་འདུས་གཉིས་མེད་རྣམ་རྒྱལ་ཆེ། །
རྡོ་རྗེ་འཇིགས་བྱེད་སམ་ལུགས་དང་། །བདེ་མཆོག་ར་ལི་སུམ་ཅུ་གཉིས། །དུར་ཁྲོད་ཅེ་སྤྱང་གླུ་གར་དང་། །ཀྱེ་རྡོར་སྐུ་གསུང་ཐུགས་གསང་མཛོད། །ཕྱག་ན་རྡོ་རྗེ་མི་གཡོ་བ། །རྡོ་རྗེ་ཕག་མོ་སེང་གདོང་མ། །ཕྱག་རྒྱ་ཆེན་པོའི་རྒྱུད་
<pb id="3.16b"/>
འགའ་དང་། །མགོན་པོ་དང་ནི་ལྷ་མོའི་རྒྱུད། །བརྒྱ་དང་ལྔ་བཅུ་ལྷག་པ་སོགས། །རང་བཟོའི་རྫུན་རྒྱུད་དུ་མ་སྣང་། །རྡོ་རྗེ་སྙིང་པོའི་སྨད་འགྲེལ་དང་། །ལྷོ་པ་ཐམས་ཅད་མཁྱེན་པ་ཡིས། །ནཱ་རོའི་འགྲེལ་ཆེན་ཞེས་པའང་བྱས། །ཞེས་སོགས་དང་།
དེ་དག་འགོག་པ་ན། ཁྱོད་ཀྱི་ཐོག་མའི་མཚན་ཙམ་ལ། །སྐད་དོད་ནོར་བས་རང་ཚང་བསྟན། །ཕལ་ཆེར་སྔགས་བསྡུའི་སྔགས་ནས་ནོར། །སྔགས་དང་སྒྲ་བཤད་ཕལ་ཆེར་ནོར། །དང་པོར་བུས་པས་བུདྷ་ཡ། །བར་དུ་དར་བས་དྷརྨ་ཡ། །
ཐ་མར་སངས་པས་སངྒྷ་ཡ། །འདི་འདྲའི་སྒྲ་བཤད་རྒྱུད་དུ་བྲིས། །ཅ་ཆ་ཇ་དང་ཞ་ཟ་འ། །འདི་དྲུག་རྒྱ་གར་སྐད་དུ་བསྲེས། །གསལ་བྱེད་བརྩེགས་པ་རེ་རེ་ལ། །དབྱངས་ཡིག་གཉིས་གསུམ་བཞི་ཡིས་བརྒྱན། །རྦད་རྦུད་ཁམ་ཤག་རོ་མྱག་ཐུམ། །
ཐོད་ཕྲེང་རྩལ་དང་ཁྲོ་བོ་ལོད། །ཨེ་མྱགས་ཡ་རྔུབས་ཤག་དུ་ན། །བམ་རིལ་དུན་ཐིབས་ཏྲིག་ཏྲིག་ཁྲམ། །ཧེར་ཤོག་ནེར་ཤོག་རྒྱུག་བྲེང་བྲེང་། །མནལ་མ་མནལ་ཏེ་སོ་ལ་རྔམ། །བཛྲ་ཞང་ཞུང་མ་ལ་སོགས། །སྔགས་
ལ་འཆལ་གཏམ་བརྒྱ་སྟོང་བསྲེས། །ཨ་ཏི་ལ་ནི་བརྟེན་ནས་ཀྱང་། །ཨ་ཏི་སྤྱི་ཏི་ཟེར་བ་དང་། །ཤ་རི་རམ་ལ་བརྟེན་ནས་ཀྱང་། །ཉ་རི་རམ་དང་ཆུ་རི་རམ། །དེ་ཝ་ཡཀྵ་རཀྵ་ལ། །དེ་མ་ཡག་མོ་རཀྨོ་དང་། །མ་མོའི་སྐད་དོད་
མ་མ་དང་། །བདུད་ཀྱི་སྐད་དོད་རུ་ཏྲ་དང་། །མ་ཧཱ་པནྟི་རྫོགས་ཆེན་ལ། །སནྟི་མ་ཧཱ་ཟེར་བ་སོགས། །རྒྱ་བོད་སྡེབ་སྦྱོར་མ་ཕྱེད་པའི། །ཐ་སྙད་གོ་རིམ་ནོར་བ་མང་། ཞེས་དང་། ཤད་ཀྱི་དོན་དུ་ཚེག་དྲག་འདི། །རྒྱ་བོད་གཉི་
གའི་ལུགས་དང་འགལ། །གྱིང་ཕོ་གྱིང་མོ་ཞེས་བྱ་བ། །མོན་ཡུལ་ལ་ལར་བཙུན་པའི་མིང་། །ལྷ་ལ་གྱིང་ཆེན་ཞེས་བྱ་བ། །ལོ་པཎ་མཁས་ལ་འདི་མ་གྲགས། །ཨ་ཏི་སེམས་པ་ཉིད་སད་སད། །གཡའ་སྤང་
སྐྱེས་གཅིག་གནམ་ཐེ་དཀར། །ཨ་ཕྱི་ཆེན་མོ་ཤམ་ཤམ་མོ། །དཀྱིལ་འཁོར་ལྷ་ཡི་མིང་འདི་འདྲ། །ཆོས་མིན་བོན་ཡང་འདྲ་ལ་མིན། །རྨུ་བཙན་ཐེ་རང་འགོང་པོ་གཉན། །འཕགས་པའི་ཡུལ་ན་འདི་མ་གྲགས། །
<pb id="3.17a"/>
སྒྲ་གཅན་ལ་ནི་ཁྱབ་འཇུག་སོགས། །མིང་གི་མངོན་བརྗོད་བརྒྱ་སྟོང་ནོར། །འདི་དག་ཚིག་གི་ནོར་བ་སྟེ། །གཞན་ཡང་མཐའ་ལས་འདས་པ་ནོར། །རྒྱལ་བ་གསུམ་ནི་དགོངས་པའི་བརྒྱུད། །རིག་འཛིན་གསུམ་
ནི་བརྡ་ཡི་བརྒྱུད། །གང་ཟག་གསུམ་ནས་སྙན་དུ་བརྒྱུད། །བསྟན་པའི་བབས་ཚུལ་དེ་སྐད་སྨྲ། །ལོ་རྒྱུས་ཁུངས་མ་དག་ཏུ་ནི། །རྒྱལ་བ་ཉིད་ཀྱིས་གསུངས་པ་སྟེ། །སྡུད་པ་པོ་ཡིས་ཉན་ཞིང་བསྡུས། །གླེགས་བམ་ལ་ཡང་
བཀོད་པར་བཤད། །ཁྱོད་ཀྱི་ཐེག་པ་རིམ་དགུ་ལ། །རྒྱུད་རྒྱལ་གསང་འདུས་འཁོར་ལོ་སྡོམ། །ཀྱེ་ཡི་རྡོ་རྗེ་ཐེག་པ་དམན། །རྫོགས་པ་ཆེན་པོ་མཐོ་ཡོ་ལོ། །མན་ངག་ལྟ་བའི་ཕྲེང་བ་ལས། །ཐེག་པ་རིམ་དགུ་གསུངས་པ་ནི། །
དཔལ་ལྡན་གསང་འདུས་ལ་བསྟེན་ཞིང་། །དེ་བས་མཐོ་བའང་བཤད་པ་མེད། །མ་ཧཱ་ཨ་ནུ་ཨ་ཏི་གསུམ། །འདུས་པའི་བསྐྱེད་རྫོགས་ཉམས་ལེན་གྱི། །རིམ་པ་གསུམ་གྱིས་སོར་སོར་ཕྱེ། །རྒྱུད་དེ་སོར་སོར་ཕྱེ་བ་མིན། །ཞེས་དང་། 
ལྟ་བ་ཁྱད་པར་འཕགས་པའི་ཕྱིར། །རྫོགས་པ་ཆེན་པོ་མཆོག་གོ་ལོ། །སྔགས་ཀྱི་ཁྱད་ཆོས་ལྟ་བ་མིན། །དབུ་མ་ལས་ལྷག་ག་ལ་ཡོད། །སྐྱེ་འདིར་སངས་རྒྱས་སྒྲུབ་བྱེད་པ། །ཕྱག་རྒྱ་ཆེན་པོ་ཞེས་བྱ་བ། །ཐབས་ཀྱིས་ཁྱད་པར་འཕགས་
སོ་ཞེས། །ཟབ་མོའི་རྒྱུད་སྡེ་ཀུན་ལས་བྱུང་། །གཞན་རྣམས་ལོངས་སྐུ་སྤྲུལ་སྐུས་བསྟན། །རྫོགས་ཆེན་ཆོས་སྐུས་གསུངས་སོ་ལོ། །ཞེས་དང་།བཱི་མ་ལ་ཡི་སྙིང་ཐིག་ལས། །སེམས་ནི་གློ་བའི་ནང་ན་གནས། །
རིག་པ་སྙིང་དང་གློ་བའི་ནང་། །ཡུངས་འབྲུ་ཙམ་གྱི་ལྷ་སྐུ་ལོ། །འདི་འདྲ་མུ་སྟེགས་ཆོས་ལུགས་ཡིན། །ཀུན་བྱེད་རྒྱལ་པོའི་ཉམས་ལེན་དུ། །རྡོ་རྗེ་ལུས་ཀྱི་བྱེད་བཅིངས་དང་། །ལུས་གནད་ལྟ་སྟངས་ཐམས་ཅད་བཀག །ཡང་དག་འཇོག་
ལ་སྐྱོན་དུ་ལྟ། །སྤྱོད་ལམ་ཕལ་པས་ཡིད་མགུ་ཞིང་། །མ་དག་ལས་སྣང་འདི་ཐམས་ཅད། །ཆོས་དབྱིངས་ཡེ་ཤེས་ཤེས་བྱས་ན། །སྐྱོན་ཀུན་ཡོན་ཏན་ཉིད་འགྱུར་ཕྱིར། །འདི་འདྲའི་མན་ངག་ཐོས་མ་ཐག །སངས་རྒྱས་ཉིད་ཏུ་འགྱུར་རོ་ལོ། །
<pb id="3.17b"/>
བར་དོ་གསང་སྐོར་ཉམས་ལེན་དུ། །རྒྱ་མཚོ་ཨར་ལ་གཏད་པ་ཞེས། །མིག་གཉིས་བཙིར་ནས་མུན་པར་ལྟ། །དབང་པོ་བསླད་པའི་མཐོང་སྣང་སྲུང་། །བཱི་མ་ལ་ཡི་སྙིང་ཐིག་ལས། །ཉི་ཟླ་མར་མེའི་འོད་ཟེར་ལ། །
ཟིམ་བུར་ལྟ་བའི་རྫི་མ་ཡི། །འཇའ་ཚོན་སྲུང་བ་མཆོག་ཏུ་འདོད། །ཉི་མ་ལྟ་བའི་སྒོམ་པ་འདི། །མུ་སྟེགས་ཉི་མ་པ་ཡི་ལུགས། །རང་གི་རིག་པ་བཏད་པ་ལ། །བེམ་པོ་འགུལ་བར་ནུས་པའི་ཚེ། །རང་གི་རིག་པ་བཏད་
པ་ལས། །མི་རབས་སུམ་སྟོང་འཚང་རྒྱ་ལོ། །སྣང་གྲག་ཆོས་རྣམས་ཆོས་ཉིད་དུ། །ཤེས་ནས་ཕ་མ་བསད་གྱུར་ཀྱང་། །སྡིག་པའི་ལས་ནི་མི་སྲིད་དེ། །ཐར་ལམ་ཉག་གཅིག་དེ་ཡིན་ལོ། །མཚམས་མེད་ལྔ་པོ་སྤྱོད་བཞིན་དུ། །
སྔགས་ལ་སངས་རྒྱས་འགྲུབ་འགྱུར་ཏེ། །སྦྲུལ་སྒོང་ཁྱུང་དུ་མི་འགྱུར་དང་། །འགྱུར་བ་གསེར་འགྱུར་སྨན་བཞིན་ལོ། །དེ་ཡི་ཤེས་བྱེད་འདི་སྐད་དུ། །ཆོས་དབྱིངས་རྟོགས་པའི་གང་ཟག་ལ། །དགེ་སྡིག་བླང་དོར་མ་མཆིས་
པས། །སྤྱོད་པ་དེ་ལ་དགོངས་སོ་ལོ། །བླང་དོར་མེད་པ་སྤྱོད་པ་མིན། །དེ་ནི་ལྟ་བའི་རྣམ་བཞག་ཡིན། །སྤྱོད་པ་ཆོས་དབྱིངས་རྟོགས་ནས་ཀྱང་། །སྒོམ་སྤང་ཐམས་ཅད་ད་གདོད་སྤོང་། །ཞེས་དང་། །གསང་སྔགས་རྡོ་རྗེ་ཐེག་པའི་རྒྱུད་སྡེ་རྣམས། །
འཇམ་དཔལ་སྐུ་དང་པདྨ་གསུང་གི་རྒྱུད། །ཡང་དག་ཐུགས་དང་ཆེ་མཆོག་ཡོན་ཏན་དང་། །ཕུར་པ་ཕྲིན་ལས་མ་མོ་རྦོད་གཏོང་རྒྱུད། །འཇིག་རྟེན་མཆོད་བསྟོད་དམོད་པ་དྲག་སྔགས་རྒྱུད། །སྒྲུབ་པ་བཀའ་བརྒྱད་ཅེས་བྱར་དབྱེ་བ་དང་། །
བདེ་གཤེགས་འདུས་པ་ཞེས་བྱར་བསྡུ་བའོ། །འདི་འདྲ་གར་བཤད་པ་མེད། །རྒྱལ་བས་གསུངས་པའི་རྒྱུད་རྣམས་ལ། །རྗོད་བྱེད་ལྷ་ཡི་རིགས་དབྱེ་བ། །རྡོ་རྗེ་པདྨ་དེ་བཞིན་གཤེགས། །སྤྱོད་དང་རྣལ་འབྱོར་རྒྱུད་སྡེ་ལ། །ལས་དང་རིན་ཆེན་བསྣན་པས་
ལྔ། །རྣལ་འབྱོར་ཆེན་པོའི་རྒྱུད་རྣམས་སུ། །ཁྱབ་བྱེད་རྡོ་རྗེ་འཆང་དང་དྲུག །ཅེས་དང་། ཁྱོད་ཀྱི་ཐུབ་པའི་དབྱེ་བ་ལ། །འགྲོ་དྲུག་ཐུབ་པ་དྲུག་ཡོད་ལོ། །འོ་ན་ཐུབ་པ་གཞན་ལྔ་ཡིས། །མཛད་པ་བཅུ་གཉིས་ཇི་ལྟར་བསྟན། །
<pb id="3.18a"/>
ཆོས་ཀྱི་འཁོར་ལོ་གང་དུ་བསྐོར། །བསྟན་པ་གང་ཡིན་དེ་འཛིན་སུ། །གལ་ཏེ་དེ་དག་མེད་ན་ནི། །ཐུབ་པ་ཡིན་པའི་སྒྲུབ་བྱེད་གང་། །སློབ་དཔོན་པདྨ་སངས་རྒྱས་ལས། །ཡོན་ཏན་གསུམ་གྱིས་ལྷག་གོ་ལོ། །རྫོགས་སངས་རྒྱས་
ལས་ལྷག་པ་ཡི། །གང་ཟག་ནམ་མཁའི་ཁོངས་ན་མེད། །སངས་རྒྱས་ཐམས་ཅད་བཀའ་བགྲོས་ནས། །རུ་ཏྲ་ནག་པོ་འདུལ་བ་ལ། །བཅོམ་ལྡན་ཤཱཀྱ་ཐུབ་པ་མངགས། །བདུད་ཀྱིས་བསྟིངས་པའི་ཚིག་ཙམ་གྱིས། །
ཐུབ་དབང་ཞུམ་ཞིང་སྐྱེངས་པར་གྱུར། །མཐུ་མེད་རང་གནས་ལོག་གོ་ལོ། །ཁྱོད་ཀྱི་སྟོན་པ་ཀུན་ཏུ་བཟང་། །རྡོ་རྗེ་འཆང་ལས་ལྷག་གོ་ལོ། །བླ་མེད་རྒྱུད་ལས་གསུངས་པ་ཡི། །ཀུན་ཏུ་བཟང་པོ་རྒྱལ་བ་ནི། །རྡོ་རྗེ་འཆང་ཆེན་ཉིད་
ཡིན་ཞེས། །ཟླ་བ་གྲགས་པས་དེ་སྐད་གསུངས། །རྣལ་འབྱོར་རྒྱུད་དུ་གསུངས་པ་ཡི། །ཀུན་བཟང་རྣམ་པར་སྣང་མཛད་དེ། །དེ་ཕྱིར་ཁྱོད་ཀྱི་ལུང་མ་ཡིན། །དེ་དག་དོན་གྱིས་ནོར་བའོ། །རྡོ་རྗེ་ཐེག་པའི་ཁྱད་ཆོས་ནི། །དབང་དང་རིམ་
པ་གཉིས་སུ་འདུས། །སྨིན་པར་བྱེད་པ་དབང་ཡིན་ཏེ། །གྲོལ་བར་བྱེད་པ་བསྐྱེད་རྫོགས་གཉིས། །དེང་སང་གསང་སྔགས་རྙིང་མ་བ། །སོ་སོ་ཐར་པའི་སྡོམ་མེད་པར། །དབང་བསྐུར་ལེན་ཞིང་སྔགས་པར་འདོད། །སོ་ཐར་ཞུགས་ན་ལྟུང་ཞེས་
ཟེར། །ཁྱོད་ཀྱི་དབང་བསྐུར་ཆོ་ག་ལ། །འཇིག་རྟེན་པ་ཡི་དབང་རྣམས་ཀྱང་། །རང་བཟོའི་དཀྱིལ་འཁོར་སྣ་ཚོགས་དང་། །དྲན་དགུའི་དཀྱིལ་འཁོར་སྣ་ཚོགས་སྣང་། །བོད་ཀྱི་ཡུལ་འདྲེའི་དབང་བསྐུར་ལ། །རྒྱ་གར་ཆོ་ག་གཞུང་མར་འདོད། །གཏོར་
མའི་དབང་བསྐུར་ཞེས་བྱ་དང་། །དེ་ལས་དབང་བཞི་རྫོགས་པར་འདོད། །འཇིག་རྟེན་འདས་པའི་དབང་རྣམས་ལ། །སྤྲོས་བཅས་ལ་སོགས་མིང་ཡང་གཞན། །རྡུལ་ཚོན་བུམ་པ་བསྣོལ་མ་སོགས། །རྒྱུ་མཚན་མེད་པའི་དཀྱིལ་འཁོར་འབྲི། །མདའ་དར་མེ་ལོང་
རྨ་བྱ་ཤེལ། །ལྷ་སྐུ་བུམ་སོགས་དབང་རྫས་བཤམས། །སྲུང་སྐུད་མེ་ཏོག་མིག་འབྱེད་དང་། །མཐོང་བ་རྣམ་བཞི་སྟོན་པར་བྱེད། །མཆོག་དབང་བཞི་པ་བསྐུར་བ་ལ། །གདོན་གྱིས་ཟིན་འདྲའི་འོ་དོད་བྱེད། །བདེ་ཆེན་སྤྱི་བླུགས་དབང་
<pb id="3.18b"/>
བསྐུར་དང་། །རྒྱས་གདབ་ཚངས་པའི་དབང་བསྐུར་དང་། །ཆོས་གོས་ལྷུང་བཟེད་འཁར་གསིལ་དང་། །ཁུངས་མེད་བབ་ཅོལ་སྣ་ཚོགས་བྱེད། །དེ་བཞིན་གཤེགས་གསུངས་རྒྱུད་སྡེ་བཞིར། །བོད་ཀྱི་ཡུལ་འདྲེའི་དབང་བསྐུར་མེད། །གཏོར་མའི་
དབང་བསྐུར་བཤད་པ་མེད། །འཇིག་རྟེན་འདས་པའི་དབང་བཞིར་ངེས། །གསུམ་པ་རྡུལ་ཚོན་དཀྱིལ་འཁོར་མེད། །ཕྱི་རོལ་དཀྱིལ་འཁོར་གང་ཡང་མེད། །ལྷུང་བཟེད་འཁར་གསིལ་ཆོས་གོས་སོགས། །སོ་ཐར་ནང་གི་དབང་རྫས་མེད། །ཅེས་དང་། །
ཁྱོད་ཀྱི་བསྐྱེད་པའི་རིམ་པ་ལ། །དག་བྱ་དག་བྱེད་མ་ཤེས་པས། །ཆོ་གའི་གོ་རིམ་མ་ཤེས་ཕྱིར། །སངས་རྒྱས་དགྱེས་པའི་སྒྲུབ་ཐབས་མེད། །མངོན་པར་བྱང་ཆུབ་རྣམ་ལྔ་དང་། །རྒྱུ་ཡི་རྡོ་རྗེ་འཛིན་པ་དང་། །བྱང་ཆུབ་སེམས་སུ་ཞུ་བ་དང་། །
འབྲས་བུའི་སྐུ་རུ་བཞེངས་པ་དང་། །ལྷུམས་སུ་སྐྱེད་དང་སྤྲོ་བ་དང་། །སྐྱེད་བྱེད་བྱིན་གྱིས་རློབས་པ་མེད། །ཕྲ་དང་ཐིག་ལེའི་རྣལ་འབྱོར་མེད། །རིལ་པོར་འཛིན་པའི་རྣལ་འབྱོར་སོགས། །མོས་པ་ལམ་དུ་བྱེད་པ་ཡི། །རྫོགས་པའི་རིམ་པ་དག་ཀྱང་མེད། །
དཀྱིལ་འཁོར་དང་ནི་ལྷ་རྣམས་ཀྱི། །དག་པ་སྒོམ་པའང་ཕལ་ཆེར་མེད། །ཕྱི་རོལ་པ་ཡང་བསྐྱེད་རིམ་བྱེད། །དག་པ་སྒོམ་པ་སངས་རྒྱས་ཆོས། །སྒྲིབ་ཀུན་བྱང་ཞིང་ཡོན་ཏན་ཀུན། །རྫོགས་པ་རྟེན་འབྲེལ་དག་པས་འགྲིག །ཁྱོད་ཀྱི་སྒྲུབ་ཐབས་ཕལ་
ཆེ་བ། །རང་བཟོའི་ལྷ་དང་སྔགས་སུ་སྣང་། །མངོན་པར་རྟོགས་པ་དབྱངས་སུ་གྱེར། །རྟ་མགྲིན་པདྨ་དབང་ཆེན་གྱིས། །ཡེ་ཤེས་མཁའ་འགྲོ་བརྒྱད་པོ་ཡི། །ཁོག་པ་དམར་པོ་དྲལ་ནས་ཀྱང་། །སྒལ་ཚིགས་འཇོམས་ཤིང་བརྫིས་
པ་བྱས། །རྒྱུད་ཆེན་དངོས་གྲུབ་བསྟན་གཟིགས་ཀྱི། །ལེའུ་སུམ་ཅུ་རྩ་གཉིས་པར། །དཔལ་ལྡན་ལྷ་མོ་ནག་མོ་ཡི། །བཅོམ་ལྡན་རྡོ་རྗེ་སེམས་དཔའ་མནན། །ཁྲམ་ཁ་སྟོང་གི་དབང་མོ་ཆེས། །སངས་རྒྱས་རྣམ་པར་སྣང་མཛད་བརྫིས། །རི་རབ་
གླིང་བཞིའི་དབང་མོ་ཆེས། །རྒྱལ་བ་རིན་ཆེན་འབྱུང་གནས་བསྒྱེལ། །རྒྱ་མཚོ་གླིང་གི་དབང་མོ་ཆེས། །སྣང་བ་མཐའ་ཡས་གདན་དུ་བྱས། །ས་གཞི་འདེགས་པའི་དབང་མོ་ཆེས། །དོན་གྲུབ་ཞོན་པ་སྒོམས་ཤིག་ལོ། །
<pb id="3.19a"/>
གུ་རུའི་སྒྲུབ་ཐབས་གསང་འདུས་ལས། །བསྙེན་དུས་བླ་མ་སྤྱི་བོར་སྒོམས། །དེ་ལ་སྐྱོན་ཡོད་མ་ཡིན་ཡང་། །སྒྲུབ་དུས་བླ་མ་རང་བསྒོམས་ནས། །རང་གི་གདན་དུ་བཅོམ་ལྡན་འདས། །ཁྲོ་བོའི་དབང་ཕྱུག་རྟ་མགྲིན་སྒོམས། །
རྫོགས་པ་ཆེན་པོའི་རང་བཞིན་གྱི། །རྡོ་རྗེ་ཕག་མོའི་ཞབས་འོག་དུ། །ཐེག་བརྒྱད་ཟིལ་གྱིས་མནན་པའི་ཕྱིར། །ཤཀ་ཐུབ་གདན་ཁྲིར་སྒོམས་ཤིག་ཟེར། །ཀྱེ་མ་བླུན་པོ་སྙིང་ཁམས་ཅན། །ཐུབ་པའི་བསྟན་པ་འདི་འདྲར་དཀྲུགས། །
ཞེས་སོགས་དང་།ཁྱོད་ཀྱི་དཀྱིལ་འཁོར་ལྷ་རྣམས་ལ། །ཉང་སྟོད་ཁུ་ལེ་ལག་ཐོགས་སམ། །འགོང་པོ་ཁུ་ལེ་ལག་དགུ་དང་། །ཡམ་ཤུད་ཡུལ་གྱི་བཙན་འགོང་དམར། །འུ་ཡུག་རྡོ་རྗེ་ལེགས་པ་དང་། །ནགས་ཤོད་སྐུ་ལ་གསང་བ་དང་། །
གླག་མདའི་བ་ལམ་དྲེའུ་སྣང་། །ཚ་བ་སྒང་གི་གཡུ་སྒྲོན་མ། །གཙང་གི་ཇོ་མོ་ཁ་རག་མ། །མོན་གྱི་དུན་ཏིང་ནག་མོ་སོགས། །བོད་ཀྱི་ཡུལ་འདྲེ་སྣ་ཚོགས་སྣང་། །ཁྱོད་ཀྱི་དཀྱིལ་འཁོར་མཆོད་པ་ལ། །སྨན་དང་རཀྟ་གཏོར་
མ་ཞེས། །དང་པོ་བདུད་རྩི་ནང་མཆོད་འབུལ། །དེ་རྗེས་ཁྲག་གི་ཡོན་ཆབ་དང་། །དེ་ནས་གཏོར་མ་དེ་རྗེས་ལ། །ཕྱི་མཆོད་རྣམས་དང་བསྟོད་པ་བྱེད་། །ཁུངས་མའི་རྒྱུད་གཞུང་ཐམས་ཅད་ལས། །ཐོག་མར་ཆུ་བཞི་ཉེར་
སྤྱོད་ལྔ། །རོལ་མོ་བ་དན་རྒྱལ་མཚན་གདུགས། །རྒྱལ་སྲིད་བདུན་དང་གྲུབ་པ་བརྒྱད། །འདོད་ལྔ་མཆོད་པའི་མཎྜལ་སོགས། །ཕྱི་ཡི་མཆོད་པ་ཀུན་རྫོགས་ནས། །བསྟོད་པའི་རྗེས་ལ་ནང་མཆོད་དང་། །ཀུན་གྱི་མཐའ་ལ་
གཏོར་མ་མཛད། །ཅེས་སོགས་རྒྱས་པར་བཤད་དོ། །དེ་ལྟར་དེ་ཙམ་དུ་བཤད་པས་ཅི་ཞིག་བྱ་སྙམ་ན། རྒྱལ་པོ་དར་མས་བསྟན་པ་བསྣུབས་པའི་འོག་དུ་ཆོས་ལོག་འཕེལ་བའི་རྣམ་གྲངས་འདི་དང་འདི་ཡིན་ནོ། །
ཞེས་ཁུངས་དག་ཅིང་ཚིག་ཉུང་བར་བསྡུས་ནས་བཤད་པ་འདི་གསལ་བར་མཐོང་ནས་བྲིས་པ་ཡིན་ནོ་ཞེས་བཤད་ཡོད་པར་སྣང་མོད།སྤྱིར་སྡོམ་གསུམ་རབ་དབྱེར། ཟུར་གསུམ་དབང་ཕྱུག་ཆེན་པོའི་སྙིང་། །ཐེབ་ཀྱུ་
<pb id="3.19b"/>
མགོན་པོའི་ཕྲེང་བས་བསྐོར། །ཆང་དང་ཆང་གིས་དེ་བཀང་ནས། །ཧེ་རུ་ཀ་ལ་མཆོད་ཅེས་ཟེར། །རྙིང་མའི་ནང་ན་དེ་སྐད་ལོ། །གསང་སྔགས་གསར་མས་ཟུར་གསུམ་གྱི། །གཏོར་མ་གཞུང་ནས་བཤད་པ་མེད། །ཅེས་དང་། 
ལ་ལ་ཐེག་པ་རིམ་དགུ་ལ། །ལྟ་བ་ཐ་དད་ཡོད་ཅེས་ཟེར། །ཉན་ཐོས་དང་ནི་ཐེག་ཆེན་ལ། །ལྟ་བའི་རིམ་པ་ཡོད་མོད་ཀྱི། །ཕ་རོལ་ཕྱིན་དང་གསང་སྔགས་ལ། །ལྟ་བའི་དབྱེ་བ་བཤད་པ་མེད། །ཅེས་སོགས་དང་།དེས་ན་
ཀུན་རྫོབ་ལྡོག་པ་དང་། །ལྷ་ཡི་ལྡོག་པ་མ་ཕྱེད་པས། །གསང་སྔགས་རྙིང་མའི་ཀུན་རྫོབ་ཀུན། །ལྟ་བ་དང་འཁྲུལ་དེ་ལྟར་ཡིན། །ཞེས་རྙིང་མ་རྣམས་སྒོམ་པ་ལ་ལྟ་བར་འཁྲུལ་བར་བསྟན་པ་དང་། ཕ་རོལ་ཕྱིན་པའི་
སྤྲོས་བྲལ་ལས། །ལྷག་པའི་ལྟ་བ་ཡོད་ན་ནི། །ལྟ་དེ་སྤྲོས་པ་ཅན་དུ་འགྱུར། །སྤྲོས་བྲལ་ཡིན་ན་ཁྱད་པར་མེད། །ཅེས་ཐེག་ཆེན་གྱི་མདོ་སྔགས་གཉི་གའི་ལྟ་བ་སྤྲོས་བྲལ་དུ་ཁྱད་མེད་པ་དང་། དེས་ན་རྒྱུད་
སྡེ་བཞི་པོ་ཡི། །རྣལ་འབྱོར་རྣལ་འབྱོར་ཆེན་པོ་དང་། །རྣལ་འབྱོར་བཞི་ཡི་རྣལ་འབྱོར་དང་། །རྣལ་འབྱོར་ཆེན་པོ་མི་གཅིག་གོ། །དཔེར་ན་ཀླུ་ཆེན་པདྨ་དང་། །པདྨ་ཆེན་པོ་ཞེས་བྱ་དང་། །མེ་ཏོག་པདྨ་པད་ཆེན་གཉིས། །མིང་མཐུན་ན་ཡང་དོན་མི་གཅིག །
དེས་ན་གསང་སྔགས་གསར་མ་ལ། །རྣལ་འབྱོར་ཆེན་པོའི་ལྟག་ན་ནི། །དེ་ལས་ལྷག་པའི་རྒྱུད་སྡེ་མེད། །སྒོམ་པའི་དམིགས་པ་ཉིད་ཀྱང་ནི། །རྣལ་འབྱོར་ཆེན་པོའི་གོང་ན་མེད། །དེ་ལས་སྐྱེས་པའི་ཡེ་ཤེས་ནི། །སྤྲོས་པ་མེད་ཅིང་
བརྗོད་བྲལ་བས། །ཐེག་པའི་རིམ་པར་མི་བཞེད་དོ། །ལུང་འདི་ལེགས་པར་ཤེས་གྱུར་ན། །ཨ་ཏི་ཡོ་གའི་ཐེག་པ་མིན། །བརྗོད་བྱ་བརྗོད་བྱར་བྱས་པ་ནི། །མཁས་པའི་དགོངས་པར་མིན་ཤེས་བྱ། །
ཞེས་སོགས་ཀྱིས་གསར་མའི་ཐེག་པ་རིམ་དགུ་ལ་མིང་གཅིག་པར་བྱས་ནས་རྙིང་མའི་ཐེག་པ་རིམ་དགུ་བརྩམས་པར་ཤུགས་ཀྱིས་འཕངས་སྣང་བས་རྗེ་ས་པཎ་རྙིང་མ་ཆོས་ལོག་ཏུ་ཐུགས་ལ་ཤར་ཡང་
<pb id="3.20a"/>
ཕུར་པའི་ཆོ་ག་གཏོང་བ་སོགས་དང་འགལ་བ་སྤང་ཕྱིར་གསལ་པོར་མ་གསུངས་ཙམ་དུ་སྣང་བ་པཎ་ཆེན་ཤཀ་མཆོག་པས་རབ་དབྱེའི་སྦས་དོན་དགོངས་ནས་འདི་དྲངས་པ་ཡིན་པར་སྣང་བས་རྗེ་ས་པཎ་
གྱི་དགོངས་པར་སོང་མོད་ཀྱང་གསེར་ཐུར་མཛད་པོ་ཉིད་ལ་ཡང་རང་ཚིག་འགལ་བར་འགྱུར་ཏེ། དཔལ་ལྡན་ཆོས་རྗེ་ས་སྐྱ་པ། །ཆེན་པོ་བཞུགས་པ་ཡན་ཆོད་དུ། །ཆོས་ལོག་སྤྱོད་པ་ཉུང་ཞེས་ཐོས། །ཕྱི་ནས་
ཕག་མོའི་བྱིན་རླབས་དང་། །སེམས་བསྐྱེད་རྨི་ལམ་མ་ལ་སོགས། །ཆོས་ལོག་དུ་མ་དེང་སང་དར། །ཞེས་པ་པཎ་ཆེན་གྱི་གོང་དུ་ཆོས་ལོག་ཉུང་བར་སྨྲས་པ་ལ་རྨ་རིན་ཆེན་མཆོག་གིས་གསང་སྙིང་བརྩམས་པ་སོགས་མང་པོ་བཀོད་ཅིང་ས་ཆེན་གྱི་འོག་ཏུ་དེང་སང་ཆོས་ལོག་མང་པོ་
དར་བའི་སོགས་ཁོངས་ངོས་འཛིན་དུ་སྔོན་ས་ཆེན་ཡན་ལ་གྲགས་པའི་རྙིང་མའི་ཆོས་ཐམས་ཅད་བྲིས་པའི་ཕྱིར། འོན་ཀྱང་སྔགས་ནག་བླུན་པོ་རྒྱུ་འབྲས་མི་ཤེས་པ་དང་རྙེད་བཀུར་གྱི་རིན་དུ་ཆོས་ལྟར་སྣང་བྱས་ནས་
འཚོང་བའི་ཟོལ་པ་དག་གིས་སྦྱར་བ་རང་གིས་བརྩམས་ཚད་བཀའ་གཏེར་ལ་མིང་གཡར་བ་མཐའ་ཡས་སྣང་བ་འདི་ཐམས་ཅད་ཡང་དག་དུ་ནི་དཔྱོད་ལྡན་སུ་ཞིག་སྒྲུབ། གསང་སྔགས་རྙིང་མ་ལ་བཀའ་ཡང་དག་དང་གཏེར་
མ་ཚད་ལྡན་གཅིག་ཀྱང་མེད་པར་སྨྲ་བ་འདི་ནི་ལོག་པའི་ལྟ་བ་མི་བཟད་པ་ཡིན་པས་སྡོམ་གསུམ་རབ་དབྱེ་ཁ་སྐོང་དང་བཅས་པ་དེ་དག་གི་ལན་ཅུང་ཟད་ཚིགས་སུ་བཅད་པ་ཉིད་ཀྱིས་གདབ་པར་བྱའོ། །ཐེག་ཆེན་ཐམས་ཅད་
སྤྲོས་བྲལ་གྱི། །ལྟ་བ་འདོད་པར་ཁྱད་མེད་ན། །དབུ་མ་དང་ནི་སེམས་ཙམ་ཡང་། །ལྟ་བ་ཁྱད་པར་མེད་པར་འགྱུར། །ཐེག་ཆེན་དབུ་མ་སེམས་ཙམ་ལ། །ལྟ་བ་ཁྱད་པར་འདོད་ན་ནི། །ཕ་རོལ་ཕྱིན་དང་གསང་སྔགས་ལའང་། །
ལྟ་བའི་ཁྱད་པར་འདོད་དགོས་ཏེ། །སྔགས་ལ་འཁོར་འདས་དབྱེར་མེད་ཀྱི། །ལྟ་བ་རང་ཉིད་ཁས་ལེན་ཕྱིར། །མི་འཐད་ན་ནི་ལམ་འབྲས་ལས། །དབང་བཞིར་ལྟ་གྲུབ་བཞི་བཤད་པ། །དེ་དག་རང་གིས་དབྱེ་བར་རིགས། །
<pb id="3.20b"/>
ཕ་རོལ་ཕྱིན་པའི་སྤྲོས་བྲལ་ལས། །ལྷག་པའི་ལྟ་བ་ཡོད་ན་ནི། །ལྟ་དེ་སྤྲོས་པ་ཅན་འགྱུར་ཞེས། །བརྗོད་འདི་མཁས་ལ་ཆེས་མི་མཛེས། །ཟས་ཀྱི་མིང་དུ་གཅིག་ཙམ་གྱིས། །རོ་བརྒྱ་ལྡན་
པའི་བདུད་རྩི་ནས། །སྲན་ཟན་ལོ་མའི་ཚོད་མའི་བར། །གཅིག་ཏུ་ཁྱད་མེད་སྒྲུབ་དང་མཚུངས། །ཟས་ཀྱི་མིང་དུ་གཅིག་ན་ཡང་། །རེ་རེའི་ཁྱད་པར་མང་བ་ལྟར། །སྤྲོས་བྲལ་ཞེས་བྱའི་མིང་གཅིག་
ཀྱང་། །ཇི་ལྟར་སྤྲོས་དང་བྲལ་མཐོང་བའི། །མཐོང་ཚུལ་རིམ་པ་གཞལ་དུ་མེད། །ཐལ་རང་དབུ་མར་རིགས་པ་ཡིས། །དཔྱད་ནས་སྤྲོས་པ་ལྷག་མེད་བཀག །ལྷག་མར་ཅི་ཡང་མ་ལུས་པ། །རང་རྒྱུད་པ་
ཡི་སྤྲོས་བྲལ་དང་། །ལྷག་མེད་དུ་ཡང་མི་འཛིན་པ། །ཐལ་འགྱུར་བ་ཡི་སྤྲོས་བྲལ་ཡིན། །གཉིས་ཀ་རང་བློས་དཔྱད་པ་སྟེ། །རྗེས་དཔག་ཡིན་གྱི་མངོན་སུམ་མིན། །རྡོ་རྗེ་ཐེག་པའི་ལྟ་བ་མཆོག །
སོ་སོ་རང་རིག་ཡེ་ཤེས་ཀྱིས། །རྣལ་འབྱོར་མངོན་སུམ་ཉིད་རྟོགས་ཀྱི། །རྒྱས་འདེབས་བློ་ཡི་གོ་སྐམ་ལ། །སྔགས་ཀྱི་ལྟ་བར་རེ་བ་རྣམས། །རྡོ་རྗེ་ཐེག་པའི་འོ་མའི་ཤུལ། །བཤལ་ཆུ་འཐུང་བའི་ཆོས་སྐད་ཡིན། །
བུམ་དབང་དུས་ཀྱི་ཡེ་ཤེས་ཀྱིས། །མཐོང་བའི་སྤྲོས་བྲལ་དེ་ཡང་ནི། །ཕར་ཕྱིན་རྐྱང་པའི་སྤྲོས་བྲལ་དང་། །དངོས་དང་གཟུགས་བརྙན་ཁྱད་པར་ཡོད། །ད་དུང་བདག་བྱིན་རླབས་པའི་རིམ། །གསང་བའི་དབང་ལས་
སྐྱེས་པ་ཡི། །སྤྲོས་བྲལ་གྱི་ནི་ཆར་མི་ཉེ། །རྨི་ལམ་སྒྱུ་མ་ལྟ་བུ་ཞེས། །སངས་རྒྱས་པ་ཀུན་སྨྲ་མོད་ཀྱང་། །བདག་བྱིན་རླབས་དང་བྲལ་བ་ཡིས། །སྒྱུ་མ་ལྟ་བུ་མི་ཤེས་ཞེས། །ཀླུ་སྒྲུབ་ཡབ་སྲས་རབ་བཞེད་པ། །
མཆོག་ཏུ་དགའ་བའི་ཡེ་ཤེས་དངོས། །གསལ་སྟོང་ཆུ་ཟླ་ལྟ་བུ་སྟེ། །ཐམས་ཅད་བདེན་མིན་རྫུན་མིན་མཐོང་། །གསང་དབང་ལམ་གྱི་སྤྲོས་བྲལ་ཏེ། །ད་རུང་གསུམ་པའི་སྤྲོས་བྲལ་དངོས། །ཆུ་དང་འོ་མའི་ཁྱད་པར་ཡོད། །
<pb id="3.21a"/>
དུག་ཆེན་སྨན་དུ་གྱུར་པ་ལྟར། །སྲིད་པའི་དངོས་རྒྱུ་འཛག་པ་གང་། །འཛག་མེད་བདེ་ཆེན་མཆོག་བཅིངས་པས། །སྡུག་བསྔལ་བཏང་སྙོམས་རང་དག་པས། །དཔེ་ཡི་ལྷན་ཅིག་སྐྱེས་དགའ་གང་། །གསུམ་པའི་དབང་གི་སྤྲོས་
བྲལ་ཡིན། །ད་དུང་བཞི་པའི་སྤྲོས་བྲལ་གྱི། །སྙིང་པོར་ལྟོས་ན་ཤུན་པ་ཡིན། །སངས་རྒྱས་བྱོན་ནམ་མ་བྱོན་ཡང་། །ཆོས་ཀུན་རང་བཞིན་གཟོད་གནས་པ། །སྤྲོས་པ་དང་ནི་སྤྲོས་བྲལ་སོགས། །མིང་ཚིག་ཡི་གེའི་འཆིང་བ་ཆད། །
སྒྲོ་སྐུར་བྱེད་པོའི་བློ་ཉིད་ཞི། །སྒྲོ་སྐུར་བྱ་ཡུལ་གཟོད་ནས་དག །རྣམ་ཀུན་ལྷན་ཅིག་སྐྱེས་པའི་དངོས། །སུས་ཀྱང་གང་དུ་ཅི་ཞིག་ཅིར། །མཐོང་མོད་མཐོང་བ་རྙེད་པ་འདི། །བཞི་པའི་དབང་དོན་ཡེ་ཤེས་ཏེ། །སྤྲོས་བྲལ་ལས་ཀྱང་རབ་ཏུ་འདས། །དབུ་
མའི་སྐབས་སུའང་སྤྲོས་བྲལ་ཙམ། །ལྟ་བའི་མཐར་ཐུག་མ་ཡིན་ཏེ། །བར་པ་བདག་འཛིན་ལྡོག་པའི་ཚེ། །སྟོང་པ་ཉིད་དང་སྤྲོས་བྲལ་དང་། །བདག་མེད་ཙམ་དུ་བསྟན་མོད་ཀྱང་། །ཐ་མར་ལྟ་ཞི་ཀུན་ལྡོག་ཚེ། །
སྟོང་ཉིད་དང་ནི་སྤྲོས་བྲལ་དང་། །བདག་མེད་འཛིན་པ་ཉིད་ལྡོག་ཕྱིར། །གལ་ཏེ་སྤྲོས་པ་རང་བཞིན་གྱིས། །ཡོད་ན་སྤྲོས་བྲལ་ག་ལ་འགྲུབ། །
དེས་ན་ཁྱད་གཞི་སྤྲོས་པ་ལ། །ལྟོས་ནས་སྤྲོས་དང་སྤྲོས་བྲལ་བཞག །ཁྱད་གཞི་སྤྲོས་པ་མ་མཐོང་ཚེ། །སྤྲོས་དང་སྤྲོས་བྲལ་གཉི་གའང་འཇིག །དེས་ན་ད་དུང་མཚན་
ལྡན་གྱི། །ཡོངས་འཛིན་བསྟེན་ལ་སྤྲོས་བྲལ་ལ། །མཆོག་དུ་འཛིན་པ་ལྡོག་པར་གྱིས། །སྤྲོས་དང་བྲལ་བའི་དོན་དེ་ལ། །དེ་ནས་ཅུང་ཟད་ཉེ་བར་འགྱུར། །སྒོམ་པ་ཡིན་གྱི་ལྟ་མིན་སོགས། །ལྟ་སྒོམ་འགལ་བར་
འདོད་པ་ཡང་། །མ་བསྒོམས་པ་ཡི་ཆོས་སྐད་ཡིན། །ལུང་རིགས་མན་ངག་ལ་བསྟེན་ནས། །འདུས་བྱས་ཐམས་ཅད་མི་རྟག་པར། །ཤེས་པ་དེ་ཡི་ལྟ་བ་དེ། །དེ་ལྟར་ཡང་ཡང་གོམས་བྱེད་པ། །མི་རྟག་པ་ཡི་སྒོམ་པ་ཡིན། །
<pb id="3.21b"/>
དང་པོར་རྟག་འཛིན་ལས་ལོག་ནས། །ཉན་ཐོས་ཐེག་པར་ཟག་བཅས་ཀུན། །སྡུག་བསྔལ་ཡིན་པར་ལྟ་བ་དེ། །གདུལ་བྱ་དེ་ཡི་ངོ་སྐལ་གྱི། །དངོས་པོའི་གནས་ལུགས་ཤེས་པ་ཡིན། །བླ་ན་མེད་པའི་རྒྱུད་སྡེ་ལས། །གདུལ་
བྱ་སྐལ་བ་མཆོག་གི་ངོར། །ཕུང་པོ་ལྔ་ཉིད་རྒྱལ་བ་ལྔ། །འབྱུང་བ་བཞི་པོ་ལྷ་མོ་བཞི། །ཕྱེ་ན་དམ་པ་རིགས་བརྒྱར་བསྟན། །འདི་ཡང་དུས་དང་གདུལ་བྱ་དེའི། །དབང་བྱས་དངོས་པོའི་གནས་ལུགས་ཏེ། །མི་གཙང་
སྡུག་བསྔལ་མི་རྟག་པར། །གཟུང་བའི་ཕུང་ཁམས་དབང་ཡུལ་ཉིད། །ཡིན་ཚུལ་རྒྱལ་བའི་འདུས་པར་གནས། །སངས་རྒྱས་བྱོན་ནམ་མ་བྱོན་ཡང་། །ཆོས་ཉིད་འདི་ལས་གཡོ་བ་མེད། །དེ་ལྟར་བསྟན་པས་སྣང་གྲག་ཀུན། །གཟོད་
ནས་རིགས་ལྔར་གནས་ཤེས་པས། །གནས་ཚུལ་རིགས་ལྔ་མིན་པར་འགྱུར། །དེ་ཚེ་མ་ཡིན་པ་ཞིག་ལ། །མིན་པར་ཤེས་བཞིན་ཡིན་བསྒོམས་པས། །ལོག་པའི་ལྟ་སྒོམ་བྱས་པར་འགྱུར། །ཕུང་ལྔ་རིགས་ལྔ་
མ་ཡིན་ཡང་། །རིགས་ལྔར་བསྒོམས་པས་འཆར་སྙམ་ན། །དབུལ་པོ་རྣམས་ཀྱིས་ས་རྡོ་ཀུན། །འབྲུ་ཡི་ཕུང་པོར་བསྒོམ་པར་རིགས། །རྒྱལ་བའི་མདོ་རྒྱུད་ཐམས་ཅད་ལ། །ཆོས་ཀྱི་ཕུང་པོ་ཚད་མེད་ཕྱིར། །ལྟ་དང་སྒོམ་པའང་ཚད་
མེད་དེ། །གཅིག་ཏུ་མངོན་པར་མ་ཞེན་ཅིག །ལྟ་བ་མིན་དང་ཐེག་པ་མིན། །སྒྲུབ་བྱེད་ཡེ་ཤེས་ཡིན་ཕྱིར་བཀོད། །འདི་འདྲ་མཐོང་ན་སྙིང་རྗེ་སྐྱེད། །མཉམ་པར་བཞག་པའི་ཡེ་ཤེས་ཀྱིས། །ཆོས་ཉིད་ཇི་བཞིན་མཐོང་
བ་འདི། །ལྟ་བའི་ནང་ན་དམ་པ་ཡིན། །འཕགས་པའི་ཡང་དག་ལྟ་བ་ཟེར། །ཡེ་ཤེས་དེ་དང་རྣམ་དབྱེ་དེ། །དེ་ཚེ་ཆོས་རྣམས་ཐམས་ཅད་ཀྱང་། །ཡེ་ཤེས་ཉིད་ཀྱི་ངོ་བོར་འཆར། །ཐེག་པ་ཞེས་བྱ་རྒྱུ་ལམ་དང་། །འབྲས་བུར་འཇུག་པའང་ཡོད་མོད་ཀྱང་། །
གཙོ་བོར་བགྲོད་བྱེད་ལམ་གྱི་མིང་། །དེས་ན་ཐེག་པའི་སྒྲ་ཙམ་དུ། །ཐར་ལམ་ཐམས་ཅད་འདུ་བར་འགྱུར། །ཡེ་ཤེས་ཉིད་ཀྱི་སྟེང་ནས་ནི། །འཕགས་པའི་ལམ་དུ་འཇུག་ཀུན་འཇོག །བྱིས་པ་སྒྲ་དོན་འདྲེས་འཛིན་གྱིས། །
<pb id="3.22a"/>
རྟོག་པས་དོན་སྤྱི་ཡུལ་བྱས་ནས། །དམུས་ལོང་གཟུགས་ལ་རྟོག་འདྲ་བའི། །གནས་སྐབས་འདི་དང་ག་ལ་མཚུངས། །བརྗོད་བྲལ་བརྗོད་བྱར་མི་རུང་ན། །བསྟན་དུ་མེད་ཅིང་མཐོང་དུ་མེད། །བརྗོད་ཏུ་མེད་པའི་ཆོས་
རྣམས་ལ། །རྒྱལ་བས་མིང་ཚིག་ཡི་གེ་ཡིས། །བརྗོད་ཅིང་བསྟན་པར་མཛད་པ་འདི། །རྒྱལ་བའི་ཆོ་འཕྲུལ་བླ་མེད་ཅེས། །རྩྭ་ཁུར་ཐོགས་ཏེ་མེ་ནང་ནས། །གནོད་པ་མེད་པར་བརྒལ་སོགས་ཀྱི། །དཔེ་ཡིས་དཔེར་བྱ་མི་རུང་
བར། །མདོ་ལས་གསུངས་པ་དགག་པར་གྱིས། །བརྗོད་བྲལ་ཁོ་ན་ལས་བརྩམས་ཏེ། །རྒྱལ་བས་ཆོས་རྣམས་ཐམས་ཅད་བསྟན། །བརྗོད་བྲལ་མཐོང་བ་ཉིད་ལ་བཀོད། །འདི་ཤེས་དད་པ་ལྷག་པར་འཕེལ། །བརྗོད་བྲལ་བརྗོད་
བྱར་བྱས་པ་ནི། །རྒྱལ་བའི་དགོངས་པ་མཐར་ཐུག་ཅེས། །ཁོ་བོས་སེང་གེའི་ང་རོ་བསྒྲགས། །དམིགས་པ་ཅན་གྱིས་མི་བཟོད་ཀྱང་། །ཕྱོགས་བཅུའི་ཞིང་གི་རྒྱལ་བ་མཉེས། །གསར་མའི་ཐེག་པ་རིམ་དགུ་ནི། །
འདུས་པའི་འགྲེལ་བྱེད་ཁ་ཅིག་གིས། །གསང་བའི་སྤྱོད་པ་ཇི་ཙམ་དུ། །སྟོན་པའི་རྒྱུད་ཀྱི་རིམ་པ་ལ། །ཡོ་ག་ཨ་ནུ་ཨ་ཏི་ཕྱེ། །རྣལ་འབྱོར་བླ་ན་མེད་པ་ཉིད། །རྣལ་འབྱོར་ཆེན་པོའི་མཚན་དུ་བཤད། །དེ་ལ་ཐེག་པར་བཤད་པ་ཡང་། །མཁས་
པ་ཀ་བ་དཔལ་བརྩེགས་ཀྱིས། །ལྟ་བའི་རིམ་པར་ཇི་སྐད་དུ། །ཨ་ནུ་ཡོ་གའི་ཐེག་པ་དང་། །ཞེས་སོགས་དངོས་སུ་བཤད་པ་ལྟོས། །རྙིང་མའི་ཐེག་པ་རིམ་དགུ་ལ། །ཡོ་ག་སྔར་དང་མཚུངས་པ་ལ། །
གསང་བའི་སྤྱོད་པའི་རིམ་པ་ཡི། །མིང་དུ་མ་ཧཱ་ཨ་ནུ་ཕྱེ། །མཐར་ཐུག་བཞི་པའི་དབང་གི་དོན། །སྒོམ་ལ་ཨ་ཏི་ཡོ་ག་བཤད། །དབང་བཞི་ལ་ནི་ལམ་བཞི་རུ། །གསར་མའི་བླ་མེད་ཀུན་ལ་ཡང་། །
གྲགས་ཕྱིར་དོན་ལ་ཁྱད་མི་མངོན། །གསང་སྔགས་གསར་མར་ཟུར་གསུམ་གྱི། །གཏོར་མ་གཞུང་ནས་མ་བཤད་ན། །ཁྱེད་ཅག་གསར་མའི་མ་མགོན་ལ། །གཏོར་མ་ཟུར་གསུམ་བྱེད་པ་ཅི། །སྤྱིར་དུ་
<pb id="3.22b"/>
གཏོར་རྫས་སྣ་ཚོགས་ཀྱིས། །སྣོད་བཀང་སྔགས་ཀྱིས་བྱིན་རླབས་པ། །གཏོར་མར་བཤད་ཕྱིར་མདོག་དབྱིབས་ཀྱི། །ངེས་པ་དགོས་པ་མ་ཡིན་ཏེ། །ལྷ་ལ་ཞལ་ཟས་དབུལ་དང་མཚུངས། །འོན་ཀྱང་འཕགས་པའི་ཡུལ་དུ་ནའང་། །ཟླུམ་
པོ་རྩེ་རིང་རྒྱན་ལྡན་སོགས། །དབྱིབས་མཛེས་ཞལ་ཟས་བྱེད་པ་ཡོད། །འཕགས་ཡུལ་བྲིས་པའི་ཐང་སྐུ་ལྟོས། །གཏོར་མ་པདྨའི་དབྱིབས་བྱ་ཞེས། །གནམ་ལྕགས་མཆུ་གཟུང་ལས་ཀྱང་བཤད། །དེ་ནི་ཀླུ་ལས་ཆར་
སློང་བ། །ཞི་བའི་ལས་ཀྱི་གཏོར་མ་ཡིན། །སྦྱིན་སྲེག་སོགས་ཀྱི་ལས་བཞི་ལ། །དབྱིབས་མདོག་ཕྱོགས་རྫས་ཐ་དད་ཏུ། །བཤད་ཕྱིར་གཏོར་མ་བྱིན་རླབས་ཚེ། །དྲག་པོའི་གཏོར་མ་ཟུར་གསུམ་དུ། །ཤུགས་ཀྱིས་ཐོབ་འདི་སུ་
ཡིས་ཁེགས། །གཏོར་མའི་དབང་བསྐུར་མེད་སྨྲ་བ། །གདན་བཞིའི་རྒྱུད་སྡེ་མི་ཤེས་པའི། །རང་འཚང་རང་གིས་བསྒྲགས་པ་ཡིན། །ཆུ་ཡི་དབང་གི་སྔོན་རོལ་དུ། །བ་ལིཾ་གཏོར་མའི་དབང་བསྐུར་ཞེས། །བཀའ་སྲུང་དུད་སོལ་ལྷ་
མོ་དང་། །ཞིང་སྐྱོང་བཞི་བཅུར་བཅས་པ་ཡི། །གཏོར་དབང་སྟེར་བར་གསུངས་པ་ཡིན། །འོན་ཡང་གདན་བཞིའི་རྒྱུད་ལྟོས་ཞེས། །ཁོ་བོ་སྨྲ་བར་མི་བྱེད་དེ། །དེ་ཡི་དབང་གིས་མ་སྨིན་པར། །དེ་ཡི་རྒྱུད་སྡེ་ལྟ་མི་རུང་། །
གལ་ཏེ་འདོད་ན་དམ་པ་ལས། །གདན་བཞིའི་དབང་རྒྱུད་མན་ངག་ལོངས། །སྐད་ཅིག་དཀྲོང་བསྐྱེད་འགོག་པ་ནི། །བསྐྱེད་རིམ་སྦྱང་གཞི་སྦྱོང་བྱེད་ཀྱི། །དེ་ཉིད་ཁོང་དུ་མ་ཆུད་ཅིང་། །དུས་ཀྱི་འཁོར་ལོ་མི་ཤེས་པའི། །རང་
གི་མཚན་ཉིད་བསྟན་པ་སྟེ། །སྐྱེ་གནས་རྣམ་བཞི་སྦྱོང་བའི་ཕྱིར། །རིས་མཐུན་བསྐྱེད་ཚུལ་རྣམ་བཞི་ཡོད། །སྐད་ཅིག་དཀྲོང་བསྐྱེད་མི་འཐད་ཕྱིར། །ཁྱོད་ལ་བརྫུས་སྐྱེས་སྦྱོང་བྱེད་གང་། །རྡོ་རྗེ་བཞི་དང་ཆོ་ག་གསུམ། །
མངོན་བྱང་ལྔ་ལས་སྐྱེད་ཚེ་ཡང་། །ཐ་མར་ཆུ་ལས་ཉ་ལྡང་ལྟར། །སྐད་ཅིག་ཙམ་གྱིས་ལྷ་ཡི་སྐུ། །ཡོངས་རྫོགས་སྒོམ་པའང་མི་འཐད་འགྱུར། །དེ་ལྟ་ན་ནི་ལྕོང་མོ་ལས། །སྦལ་པའི་དངོས་པོར་འགྱུར་བ་ལྟར། །
<pb id="3.23a"/>
ཕྱག་དང་ཞབས་ལ་སོགས་པ་ཀུན། །སྐུ་ལས་རིམ་པར་བསྐྱེད་དགོས་ན། །འདི་འདྲའི་བསྐྱེད་རིམ་ངོ་རེ་ཚ། །བདེ་མཆོག་མངོན་བརྗོད་བླ་མ་ལས། །སྐུ་གསུང་ཐུགས་ནས་རིམ་པ་དང་། །བདེ་མཆོག་སྦྱངས་
པའི་ཡོན་ཏན་སོགས། །ཅིག་ཅར་བསྒོམ་པར་བཤད་པ་དང་། །སྡོམ་པ་འབྱུང་བའི་རྒྱུད་ལས་ཀྱང་། །དབང་པོ་རྣོན་པོས་སྐད་ཅིག་གི། །རྣམ་སངསཔ་སེམས་ཙམ་དཀྱིལ་འཁོར་བསམ། །ཁམས་གསུམ་གཞལ་ཡས་ཁང་བདག་ཉིད། །སྲོག་
ཆགས་རྣམས་ནི་དཀྱིལ་འཁོར་པ། །དེ་དབུས་དཀྱིལ་འཁོར་བདག་པོ་ཉིད། །ཞེས་གསུངས་འདི་དག་བདེ་མཆོག་གི། །དབང་སྐུར་ཐོབ་ན་བལྟ་བར་གྱིས། །དཔལ་ལྡན་དུས་ཀྱི་འཁོར་ལོ་ལས། །བསྐལ་པ་དང་པོའི་མི་རྣམས་ནི། །སྐད་ཅིག་
བརྫུས་ཏེ་སྐྱེས་པ་དང་། །སྔ་མའི་བར་སྲིད་བརྫུས་སྐྱེས་པའི། །རྣམ་པར་རྟོག་པ་སྦྱོང་བའི་ཕྱིར། །དང་པོར་སྐད་ཅིག་གིས་ལྷར་བསྐྱེད། །ཚོགས་ཀྱི་ཡུལ་ལས་བསགས་སྦྱངས་བྱས། །ཕྱི་ནས་མངལ་སྐྱེས་གྱུར་པ་དང་། །
མངལ་དུ་གནས་སྐྱེས་རྒན་པོའི་བར། །རྣམ་པར་རྟོག་པ་སྦྱོང་བའི་ཕྱིར། །རྒྱལ་མཆོག་གཞན་རྣམས་རིམ་པ་རྣམས། །རྡོ་རྗེ་བཙུན་མོས་རྗེས་གནང་བའི། །མཁས་པ་ཆེན་པོ་ཨ་བྷྱ་ཡིས། །རྣམ་པ་ཀུན་
གྱི་མཆོག་ལྡན་པ། །སྤྲོ་དང་བསྡུ་བར་བྱེད་པ་པོ། །ཡེ་ཤེས་སྐད་ཅིག་གིས་རྫོགས་པ། །རྫོགས་པའི་རྣལ་འབྱོར་ཞེས་བྱ་བའི། །རྒྱུད་ཚིག་འདི་ཉིད་གཞིར་བྱས་ནས། །རྣལ་འབྱོར་རྫོགས་པའི་ཕྲེང་བ་བརྩམས། །ལྷ་སྐུ་དཀྲོང་
བསྐྱེད་མི་རུང་ན། །ཧཱུྃ་དང་ཧྲཱིཿལ་སོགས་པ་ཡི། །ས་བོན་དཀྲོང་བསྐྱེད་ཀྱང་མི་རུང་། །ཧཱུྃ་ལ་ཐོག་མར་མགོ་བོ་དང་། །ཁོག་པ་ཨཱུ་ཡིག་ཟླ་ཚེས་སོགས། །རིམ་པས་བསྒོམ་བྱ་ཉིད་དུ་འགྱུར། །གལ་ཏེ་ཡི་
གེའི་མཚན་མ་ལས། །དེ་ལྟར་སྒོམ་ཡང་དེར་ཟད་མོད། །ཧཱུྃ་ཡིག་དངོས་ནི་ཧཱུྃ་ཞེས་པའི། །སྒྲ་ཡིན་སྒྲ་རྣམས་ཐམས་ཅད་ནི། །སྐད་ཅིག་གཉིས་པར་མི་གནས་ན། །དེ་ལ་རིམ་པར་ཇི་ལྟར་བསྒོམ། །
<pb id="3.23b"/>
དཔྱོད་པ་མེད་པའི་བླུན་པོ་ལ། །མཁས་པར་གྲགས་པས་བལྟས་པའི་ཚེ། །བདེན་བདེན་འདྲ་བའི་ཚིག་རྣམས་ཀྱིས། །རང་གི་རྗེས་འབྲེང་འཁྲུལ་མ་འཇུག །བཀའ་གདམས་བཤེས་གཉེན་དོན་སྟེངས་པས། །རྨི་ལམ་
དགའ་ལྡན་གནས་སུ་ཕྱིན། །བྱམས་པའི་སྐུ་ལ་མེ་ཏོག་གཏོར། །དབུ་གཙུག་གཞལ་མེད་ཁང་དུ་གྱུར། །བྱམས་པས་འཇུག་པ་སེམས་བསྐྱེད་གནང་། །ཛམྦུའི་གླིང་དུ་ཁྱོད་ཉིད་ཀྱིས། །སྐྱེ་བོ་མཆོག་དམན་
ཐམས་ཅད་ལ། །འཇུག་སེམས་འདི་ནི་མ་བྱས་ན། །ང་ཡི་ཚིག་ལས་འགལ་ཞེས་གསུངས། །དེ་ནས་འཇུག་སེམས་ཁྲོམ་ཆོས་མཛད། །བྱང་སེམས་ཤ་མཚན་ཅན་འབྱུང་ཞེས། །ཨ་ཏི་ཤ་ཡིས་ལུང་བསྟན་
པའི། །རོག་གི་རྒྱལ་སྲས་དམར་ཞུར་བས། །ཐོག་མར་སྨད་ཅིང་བཀྱོན་ན་ཡང་། །མཇལ་ནས་འཐད་པ་ཞུས་པའི་ཚེ། །འོ་ན་ང་ལའང་གྱིས་ཤིག་ཅེས། །བླ་མ་ཡིན་ཡང་སླར་ལ་ཞུས། །འདི་ལ་བསྙད་
འདོགས་བྱ་བའི་ཕྱིར། །སེམས་བསྐྱེད་རྨི་ལམ་མ་ལ་སོགས། །ཞེས་པས་ཆོས་ལོག་ཁོངས་སུ་དྲངས། །རྨི་ལམ་བདུད་ཀྱི་མིན་ན་རུང་། །ཟེར་ནས་ལོག་པའི་ཐེ་ཚོམ་སྐྱེད། །ཐེག་པ་ཆེན་པོའི་བསྟན་པ་ནི། །སེམས་བསྐྱེད་
ཁོ་ན་ཡིན་པར་ཐོས། །ལྟ་སྤྱོད་ལོག་པ་བསྟན་པ་ན། །བདུད་ཅེས་དོགས་པའི་གནས་ཡིན་མོད། །སེམས་སྐྱེད་ཀུན་ལ་བཤད་པ་ཡིས། །བདུད་ཀྱི་ལས་སུ་འགྱུར་ན་ནི། །ཐམས་ཅད་སངས་རྒྱས་ལ་བཀོད་ལ། །
དེ་ཡང་བདུད་ལས་ཡིན་པར་འགྱུར། །ཕ་རོལ་ཕྱིན་པའི་ཐེག་པ་ལ། །སེམས་སྐྱེད་ལས་གཞན་ཆོས་མེད་ཅེས། །རང་ཉིད་ཀྱིས་ཀྱང་མ་སྨྲས་སམ། །དེས་ན་ཆོས་བྱེད་གཞན་རྣམས་ལ། །རྙེད་བཀུར་མཐོང་ན་
ཕྲ་དོག་དང་། །མི་ཤེས་སྙམ་པའི་བརྙས་པ་དང་། །རང་ཉིད་མཐོང་བའི་ང་རྒྱལ་རྣམས། །མཁས་པ་རྣམས་ཀྱིས་སྤངས་ནས་ནི། །དགེ་ལ་རྗེས་སུ་ཡི་རང་མཛོད། །མདོ་དང་སྒྱུ་འཕྲུལ་སེམས་ཕྱོགས་རྣམས། །
<pb id="3.24a"/>
གནུབས་བན་སངས་རྒྱས་ཡེ་ཤེས་དང་། །དར་རྗེ་དཔལ་གྲགས་ལ་སོགས་པས། །བརྩམས་ཞེས་སྨྲ་ལ་རྒྱུ་མཚན་ཅི། །ཁྱེད་ཀྱང་དེ་དང་དུས་མི་མཚུངས། །དེ་དག་སོ་སོའི་རྣམ་ཐར་ན། །འདི་བརྩམས་ཞེས་པ་མཐོང་
བའམ། །མངོན་པར་ཤེས་པས་ཤེས་སམ་ཅི། །རྒྱུ་མཚན་མེད་པར་དམ་བཅའ་འགོད། །རང་ཉིད་བླུན་པོར་བསྒྲུབ་པ་ཡི། །གཏན་ཚིགས་རང་གིས་བཀོད་པ་ཡིན། །ཤེས་རབ་ཕ་རོལ་ཕྱིན་པ་སོགས། །ཟབ་ཅིང་རྒྱ་ཆེའི་མདོ་
སྡེ་རྣམས། །རང་སྟོབས་ཉིད་ཀྱི་གསུང་ནུས་ན། །དེ་ལ་སངས་རྒྱས་ཟེར་བ་ཡིན། །སྒྱུ་འཕྲུལ་རྩ་བ་འདུས་པ་མདོ། །སེམས་ཀློང་རྩ་བ་ལྷད་མེད་རྣམས། །རང་སྟོབས་ཁོ་ནས་གསུང་ནུས་ན། །སངས་རྒྱས་ཡིན་པར་གོར་མ་
ཆག །སྨད་མི་ཤེས་པས་སྨད་པ་དེ། །བསྟོད་པའི་དམ་པར་གྲགས་པ་ལྟར། །གནུབས་བན་སོགས་ལ་ཕུལ་བྱུང་གི། །བསྟོད་པས་ཁྱོད་ཀྱིས་བསྟོད་པར་གྱུར། །ལྟ་བ་གཙོ་བོར་སྟོན་པའི་ཕྱིར། །མན་ངག་ལྟ་བའི་
ཕྲེང་བ་ཞེས། །སྔོན་གྱི་དུས་ན་མཚན་དུ་བརྗོད། །བརྗོད་བྱའི་དོན་ལས་བརྩམས་ནས་ནི། །བོད་ཡུལ་རྫོགས་པ་ཆེན་པོར་གྲགས། །རྒྱ་བོད་ཆོས་མིང་མི་གཅིག་པ། །འདི་ན་རབ་ཏུ་མང་ཡོད་སྟེ། །མངོན་
རྟོགས་ཀྱི་རྒྱན་རྩ་འགྲེལ་ལ། །བོད་ན་ཕར་ཕྱིར་གྲགས་པ་དང་། །བིརྺ་པ་ཡི་མན་ངག་ནི། །འབྲོག་མིའི་སེ་ལ་ལམ་རྣམས་བཤད། །འབྲོག་མིའི་སྲས་པོ་ཨིནྡྲ་ལ། །འབྲས་བུའི་སྐབས་རྣམས་རྩད་ཆོད་ནས། །ཞུས་ཏེ་ཕྱི་ནས་བླ་ཆེན་གྱིས། །འབྲས་བུ་སྒྲུབ་པ་ལུང་
སྦྱིན་བཅས། །གནང་ཕྱིན་ལམ་འབྲས་ཞེས་གྲགས་ཤིང་། །ས་ཆེན་བར་དུ་ཡི་གེ་ལ། །མ་བཀོད་གསུང་ངག་བརྒྱུད་པའི་ཕྱིར། །གསུང་ངག་རིན་པོ་ཆེ་ཞེས་གྲགས། །དེས་ན་རྡོ་རྗེའི་ཚིག་རྐང་ལ། །ལམ་འབྲས་གསུང་
མདོ་བྲི་བྱ་ཞེས། །བཀོད་པའང་ཡི་གེར་བཀོད་པའི་ཚེ། །བྲིས་ཀྱི་བསྒྱུར་ཚེ་མ་ཡིན་པས། །སྐད་གཉིས་རྣམ་གྲངས་མེད་པའོ། །ལམ་འབྲས་དང་ནི་ཆོས་མཚུངས་ཕྱིར། །ལམ་སྐོར་ཞེས་བྱར་གྲགས་པ་ཡོད། །ཆོས་དེ་རྒྱ་
<pb id="3.24b"/>
གར་ནས་བྱུང་ཡང་། །བོད་དུ་མིང་གསར་ཐོགས་པ་ཡིན། །དབུ་ཚད་ཕྱག་རྒྱ་ཆེན་པོ་སོགས། །རྒྱ་བོད་མིང་གཅིག་སྒྲོག་པའང་ཡོད། །རྫོགས་པ་ཆེན་པོའི་ཐ་སྙད་ཀྱང་། །མདོ་སྔགས་གཉི་གའི་འབྲས་བུའི་ཚེ། །ཆོས་ཀུན་རྣམ་པ་ཐམས་ཅད་དུ། །མངོན་པར་རྫོགས་པར་
སངས་རྒྱས་ཞེས། །ཡང་དང་ཡང་དུ་བཤད་པ་སྟེ། །དེ་ཡིས་རྫོགས་པ་འཆད་པ་ལ། །རྫོགས་པ་ཆེན་པོའི་རྒྱུད་རྣམས་བྱུང་། །རྫོགས་པ་དེ་ཡང་ཆོས་ཀུན་གྱི། །ངོ་བོར་གཟོད་ནས་རྫོགས་མིན་ན། །རྫོགས་ཀྱང་ཡིད་བརྟན་རུང་མི་འགྱུར། །དེས་ན་རང་བཞིན་
དག་པ་ལ། །ཡོན་ཏན་ཆོས་ཀུན་གཟོད་མ་ནས། །རྣམ་དབྱེར་མེད་པར་ཡོངས་རྫོགས་པ། །ཇི་བཞིན་མངོན་དུ་བྱས་པ་ནི། །འབྲས་བུའི་རྫོགས་པ་ཆེན་པོ་ཡིན། །སེམས་ཉིད་རང་བཞིན་གཟོད་ནས་དག །སྤྲོས་དང་མཚན་མས་
མ་གོས་པ། །འདི་ལ་ཡེ་སྟོང་ཀ་དག་ཟེར། །ཤེར་ཕྱིན་མདོ་ལས་རྒྱས་པར་བཤད། །སྤྲོས་པ་ཞི་དང་འོད་གསལ་བ། །ནམ་མཁའ་ལྟ་བུར་ཡོན་ཏན་གྱིས། །སྟོང་པ་ཡང་ནི་མ་ཡིན་ཏེ། །རྣམ་པར་དག་པའི་ཆོས་རྣམས་ཀུན། །གཟོད་ནས་
ཡེ་རྫོགས་ལྷུན་གྱིས་གྲུབ། །འདི་ནི་སྟོབས་སོགས་ཡོན་ཏན་ཀུན། །གཟོད་ནས་ལྡན་པར་མདོ་ལས་བཤད། །སྤྲོས་པ་ཞི་དང་འོད་གསལ་བ། །མི་གཉིས་སེམས་ཉིད་གནས་ཚུལ་དུ། །གསར་མའི་མདོ་སྔགས་མཆོག་རྣམས་ཀྱི། །
བསྟན་བྱའི་སྙིང་པོ་མཐར་ཐུག་ཡིན། །མིང་གཞན་ཀ་དག་ལྷུན་གྲུབ་ཅེས། །བསྟན་པ་ཙམ་གྱིས་ཅི་ཕྱིར་ངན། །རྫོགས་ཆེན་ཐ་སྙད་མི་འཐད་ན། །རྫོགས་པ་ཞེས་བྱ་མི་འཐད་དམ། །ཆེན་པོའི་ཟླ་བཅས་མི་འཐད་
གྲང་། །དང་པོ་ལྟར་ན་རྫོགས་པ་ཡི། །རིམ་པ་ཞེས་པའང་མི་འཐད་འགྱུར། །ཕྱི་མ་ལྟར་ན་ཕྱག་ཆེན་ལའང་། །ཕྱག་རྒྱ་འཐད་པ་ཆེན་པོ་ཡི། །ཟླ་དང་བཅས་པ་མི་འཐད་འགྱུར། །མཆོག་དབང་གསུམ་གྱི་ལམ་ལ་ནི། །
རྫོགས་པའི་རིམ་པར་ཡོངས་སུ་གྲགས། །གོང་མའི་དབང་ལམ་ལ་ལྟོས་ན། །འོག་མ་འོག་མ་དམན་པའི་ཕྱིར། །མཚན་མར་བཅས་པའི་རྫོགས་རིམ་གཉིས། །རྫོགས་རིམ་ཆུང་ངུར་དོན་གྱིས་གྲུབ། །དེ་ཚེ་བཞི་པའི་ལམ་ལ་ནི། །
<pb id="3.25a"/>
རྫོགས་རིམ་ཆེན་པོར་ཅིའི་མི་ཐོབ། །དེ་ལ་རིམ་པའི་སྒྲ་ཕྱིས་ན། །རྫོགས་པ་ཆེན་པོ་ཅིའི་མི་འབྱུང་། །རིག་པ་རང་ཤར་ལ་སོགས་པ། །མདོ་སེམས་རྒྱུད་སྡེ་ཆེ་རྣམས་ཀྱི། །རྣམ་བཞག་རྒྱ་ཆེན་མཐོང་བ་ན། །
ཕྱོགས་རེའི་མཁས་པར་རློམ་པ་རྣམས། །སྦལ་པས་རྒྱ་མཚོ་ཐོས་འདྲ་འབྱུང་། །བུས་པས་བུདྷ་ལ་སོགས་པའི། །ཟོག་མས་རྒྱུད་བརྫུས་བྱས་པ་རྣམས། །མཐོང་ལ་རྒྱུད་ཆེན་དམ་པ་རྣམས། །མ་མཐོང་རང་གི་བསྐལ་པའི་སྐྱོན། །ཡིན་པས་
རང་ལ་ཡི་མུག་རིགས། །ཕྱི་དུས་ཟོག་པོ་སླུ་བ་མཁན། །གཏེར་བརྫུས་བྱེད་པའང་ཆེས་མང་མོད། །ཉང་རལ་ཆོས་ཀྱི་དབང་ཕྱུག་སོགས། །སར་གནས་བྱང་སེམས་གདུལ་བྱ་དང་། །འཚམ་པའི་སྐུ་རུ་བསྟན་ནས་ནི། །
སྔོན་ཚེ་སྨོན་ལམབཏབ་པ་ཡི། །གཏེར་ཆོས་འབྱིན་ཞིང་འགྲོ་བ་འདུལ། །འགྲོ་མང་དགེ་བ་ལ་འགོད་པ། །འདི་རྣམས་སྨད་དུ་ཇི་ལྟར་རུང་། །ཁྱོད་ཀྱི་འདོད་པ་འདི་ལྟར་ན། །ར་ལི་སུམ་ཅུ་རྩ་གཉིས་ཀྱང་། །འབྲོག་མིས་བྱས་
པར་འཆད་པ་འདྲ། །ལོ་པཎ་སྐྱེས་མཆོག་དེ་དག་ཀུན། །མདོ་བརྫུས་རྒྱུད་བརྫུས་བྱེད་པ་པོར། །འཆད་འདི་རང་དཔེ་གཞན་དག་ལ། །བཀབ་པར་སྣང་མོད་དམ་པ་རྣམས། །སྨད་པའི་སྡིག་འདི་ཇི་ལྟར་བཟོད། །ཕལ་
ཆེར་སྔགས་བསྡུ་ནོར་ཞེས་པའང་། །མདོ་དང་སྒྱུ་འཕྲུལ་སེམས་ཕྱོགས་ཀྱི། །རྒྱུད་ལས་སྔགས་བསྡུ་ནོར་བ་དེ། །གང་ཡིན་ཁྱོད་ཀྱི་བསྟན་པར་གྱིས། །གསར་མའི་མི་གཡོ་ཕྱག་རྡོར་རྒྱུད། །རྩོད་བཅས་འགའ་ལ་བྷ་ཛྲ་སོགས། །
ཅུང་ཟད་མི་མཐུན་ཡོད་མོད་ཀྱང་། །དེས་ཀྱང་ལོག་པར་སྒྲུབ་དཀའ་སྟེ། །ཁ་ཅིག་འགྱུར་གྱི་ཉེས་པ་དང་། །ཕལ་ཆེར་ཡི་གེའི་སྐྱོན་དུ་ཟད། །སཾསྐྲྀ་ཏ་དང་མ་མཐུན་པ། །ཙམ་གྱིས་མ་དག་མ་ཡིན་ཏེ། །དེ་ལྟ་ན་ནི་སྒྲ་
<pb id="3.25b"/>
སྒྲུབ་ཀྱིས། །ཆོག་པས་སྔགས་བསྡུས་དོན་མེད་འགྱུར། །ཟུར་ཆག་འགྲོ་ལྡིང་བ་ལ་སོགས། །སྐད་ཀྱང་རྣམ་པ་དུ་མར་གནས། །སྔགས་དང་སྒྲ་བཤད་ནོར་ཞེས་པའང་། །སྔགས་བྱིན་རློབས་ནུས་སྐྱེས་བུ་ཡི། །ཕལ་པའི་ཚིག་
ཅིག་བྱིན་བརླབས་ཀྱང་། །སྔགས་ཀྱི་བྱ་བ་བྱེད་པར་ནུས། །དཔེར་ན་དམ་པའི་མན་ངག་ལྟོས། །ཚངས་དང་དབང་ཕྱུག་གཏོགས་འདོད་དང་། །དགྲ་བཅོམ་གྱིས་བཅད་རིགས་སྔགས་བཅད། །ཕུར་བུས་བཏབ་ཅེས་བཤད་དེ་ཡིན།།
བྱིན་རླབས་མི་ནུས་པཎྜི་ཏས། །རང་བཞིན་རྐྱེན་དང་རྣམ་འགྱུར་རྣམས། །ལེགས་པར་སྦྱར་བའི་སྔགས་བྱས་ཀྱང་། །སྒྲ་པས་མཛེས་པར་སྣང་མོད་ཀྱི། །བཟླས་པས་འབྲས་བུ་འབྱིན་མི་ནུས། །སྔགས་དེ་བཟླས་པས་གང་བཤད་པའི། །ཕན་ཡོན་
འབྱིན་པར་མ་ནུས་ན། །སྔགས་དེ་ཡང་དག་མ་ཡིན་མོད། །ཡི་གེར་བྲིས་པ་མཐོང་ཙམ་གྱིས། །དག་དང་མ་དག་ག་ལ་ཕྱེད། །སྒྲ་བཤད་ཀྱང་ནི་གཅིག་མིན་ཏེ། །རེ་རེའང་རྣམ་པ་དུ་མ་འཇུག །སངས་རྒྱས་ཕལ་པོ་ཆེ་
ལས་ནི། །སྟོང་གསུམ་གཟུགས་བརྙན་རྒྱ་བཏབ་ལྟར། །འཆར་ཕྱིར་རྒྱ་མཚོ་ཆེན་པོ་ཞེས། །འདི་འདྲའི་སྒྲ་བཤད་གསུངས་པ་ཡོད། །ཕྱག་རྒྱ་ཆེན་པོའི་སྒྲ་བཤད་ལ། །ཕྱག་ནི་གཉིས་མེད་ཡེ་ཤེས་ཏེ། །ཞེས་སོགས་བྱུང་བ་ལག་པ་ཡིས། །
རྐང་དོད་མེད་ཕྱིར་བོད་མི་ཡི། །བྱས་པའི་རྫུན་ཆོས་ཡིན་ཟེར་ཡང་། །ཀཱ་ལ་ཙཀྲ་ཧེ་རུ་ཀ །སོགས་ཀྱི་སྒྲ་བཤད་ཇི་བཞིན་དུ། །མུ་ནི་གཉིས་མེད་ཡེ་ཤེས་ཏེ། །དྲ་ནི་འཁོར་བའི་མདུད་པ་གྲོལ། །མ་ཧཱ་ཟུང་དུ་འཇུག་
པ་ཞེས། །བཤད་ན་ཉེས་པ་ཅི་ཡང་མེད། །བསྒྱུར་བའི་མཚན་ལ་བཤད་པ་ཡིས། །ཁྱེད་ཅག་འཁྲུལ་གཞི་སྐྱེས་པ་ཡིན། །དཔེར་ན་ཤྲཱི་ཧེ་རུ་ཀ་ལ། །དཔལ་ནི་གཉིས་མེད་ཡེ་ཤེས་ཏེ། །ཁྲག་ནི་རྒྱུ་སོགས་སྟོང་པ་ཉིད། །
འཐུང་ནི་ཚོགས་དང་བྲལ་བ་སྟེ། །བ་ནི་གར་ཡང་མི་གནས་ཞེས། །བསྒྱུར་བ་རྣ་བར་མི་མཛེས་ཏེ། །ཤྲཱི་ཡིག་གཉིས་མེད་ཡེ་ཤེས་ཏེ། །ཧེ་ནི་རྒྱུ་སོགས་སྟོང་པ་ཉིད། །རུ་ནི་ཚོགས་དང་བྲལ་བ་སྟེ། །ཀ་ནི་གང་དུའང་
མི་གནས་ཞེས། །བཏོན་ན་རྣ་བར་སྙན་མོད་ཀྱང་། །དེ་གཉིས་ཁྱད་པར་ཅི་ཡང་མེད། །དེས་ན་སྒྲ་བཤད་དུ་མ་ནི། །འདི་འདྲའི་འགྱུར་གྱི་ཁྱད་པར་ཡིན། །སྤྱིར་ཡང་བཀའ་དང་བསྟན་བཅོས་ལ། །ཚིག་བརླིང་རྒྱན་
<pb id="3.26a"/>
བཟང་ལྡན་པ་རྣམས། །རྩོད་མེད་ཡང་དག་དུ་འདོད་ཅིང་། །ཧ་ཅང་གསལ་བར་བྱུང་རྣམས་ལ། །བོད་པས་སྐུར་པ་འདེབས་སྣང་ཡང་། །འདི་ནི་དོན་ལ་མི་རྟོན་པར། །ཚིག་པ་རྟོན་པའི་གཏམ་ཡིན་ཏེ། །དཔེར་ན་རྒྱུད་
ཆེན་བརྟག་གཉིས་ཀྱི། །སེམས་ཅན་རྣམས་ནི་སངས་རྒྱས་ཉིད། །འོན་ཡང་གློ་བུར་དྲི་མས་བསྒྲིབས། །དེ་ཉིད་བསལ་ན་སངས་རྒྱས་ཉིད། །ཅེས་འདི་རྩོད་མེད་ཡིན་མོད་ཀྱང་། །འདི་ལ་དང་པོར་སྒྲ་བསྒྱུར་འགས། །སེམས་ཅན་ཚོ་རང་སངས་རྒྱས་
ཡིན། །ཡིན་ཡང་དྲི་མ་གཅིག་གིས་ལེན། །དེ་བསལ་སངས་རྒྱས་ཟངས་མ་ཡོང་། །ཞེས་པ་ལྟ་བུར་བསྒྱུར་མཐོང་ན། །ཁྱེད་ཅག་ཁྲེལ་རྒོད་ཐལ་རྡེབ་བྱེད། །ཐོག་མར་ཐེ་ཚོམ་མི་ཟ་མོད། །རྣ་བར་གྲོང་ཚིག་ཡོད་
མེད་ལས། །དོན་ལ་ཁྱད་པར་ཅི་ཡང་མེད། །མང་ཞིག་འདི་འདྲའི་བསྒྱུར་ཚུལ་ཡིན། །ཀུབ་རྫོབ་འཁྲུལ་སྣང་འཇིག་བྱེད་དང་། །དམ་པའི་དོན་བཟང་སྟོན་པའི་གཏམ། །མཐོང་ན་ཀླ་ཀློའི་ཚིག་ཡིན་ཡང་། །སྤྱི་བོའི་གཙུག་
ཏུ་བཀུར་བྱར་འགྱུར། །ཅ་ཆ་ཇ་དང་ཞ་ཟ་འ། །རྒྱ་གར་ཡི་གེར་མེད་མོད་ཀྱང་། །ཙ་ཚ་ཛ་ཛྷ་ཀློག་པའི་ཚེ། །ཅ་ཆ་ཇ་སྦྱ་ཞེས་འདོན་པ། །སྔོན་དུས་ཁ་ཆེ་བ་ལ་ཡོད། །རྒྱ་སྐད་བོད་སྐད་འདྲེས་པའི་སྔགས། །
གསང་སྔགས་གསར་མའི་མ་མགོན་དང་། །འཇམ་ནག་དམར་པོ་སྐོར་གསུམ་སོགས། །མན་ངག་སྔ་ཕྱི་ཀུན་ལའང་སྣང་། །འདི་ཀུན་རང་གིས་དཔྱད་པར་དཀའ། །ཐལ་འགྱུར་སྒྲ་ཡི་རྒྱུད་ལས་ནི། །རྩ་བའི་ཡེ་གེ་སུམ་ཅུ་གཉིས། །
དེ་ལ་ཡེ་ཤེས་ལྔ་ལྡན་ཕྱིར། །དབྱངས་གསལ་ལྔ་བརྩེགས་གུག་འགྲེང་ལྔ། །སྦྱར་བ་ལ་སོགས་ཡོད་མོད་ཀྱང་། །སཾསྐྲྀ་ཏ་ཡི་དབང་བྱས་ན། །དབྱངས་གསལ་བརྩེགས་པ་མི་སྲིད་ཅིང་། །གསལ་བྱེད་ཇི་ཙམ་བརྩེགས་ན་ཡང་། །
དབྱངས་ཡིག་གཅིག་པོ་ཁོ་ན་ལས། །གཉིས་པ་འཇུག་པ་མི་སྲིད་མོད། །འདི་ཀུན་སཾསྐྲྀ་ཏར་མ་ངེས། །ཆོས་ཀྱི་རྣམ་གྲངས་བརྡས་མཚོན་ཕྱིར། །ཡི་གེའི་རྣམ་པར་བཀོད་སྣང་བ། །དཔེར་ན་ཨེ་ཝཾ་གཟུགས་སྒྲུབ་
<pb id="3.26b"/>
ཀྱི། །དབྱུག་པ་ཐོང་གཤོལ་སོགས་བཤད་ལྟར། །སྣང་བས་ཆེད་ཏུ་འགོག་པར་དཀའ། །གསལ་བྱེད་གཅིག་ལ་དབྱངས་ཡིག་ལྔ། །སྲོག་དུ་འཇུག་པ་མེད་པ་ལྟར། །བརྡ་སྤྲོད་པ་ལ་གྲགས་མོད་ཀྱང་། །དཔལ་ལྡན་དུས་ཀྱི་འཁོར་ལོ་
ལས། །ཨ་ཨི་རྀ་ཨུ་ལྀ་ལྔ་ལས། །གསལ་བྱེད་ཝཾ་ཡིག་གཅིག་གྲུབ་ཅིང་། །ཀ་ཙ་ཊ་ཏ་པ་ས་ཡི། །སྡེ་པ་དྲུག་ལས་དབྱངས་ཡིག་ནི། །ཨེ་ཡི་དངོས་པོ་གཅིག་གྲུབ་ཅིང་། །ཆོས་ཀྱི་མཐའ་ཚད་མི་
རྟོགས་པས། །འདི་འདྲ་བཏང་སྙོམས་བྱ་བའི་དུས། །ཤད་ཀྱི་དོན་དུ་ཚེག་དྲག་ནི། །བྱས་སམ་མ་བྱས་གྱུར་ཀྱང་རུང་། །ཚིག་དོན་འགལ་བ་ཅི་ཡང་མེད། །དཔེར་ན་རྒྱ་ནག་ཧོར་སོགས་ཀྱི། །ཡི་གེ་སྟེང་ནས་འོག་དུ་བརྩེགས། །
ཤད་རྣམས་ཕྲེང་ལ་བྱེད་མོད་ཀྱང་། །རང་རང་ཡུལ་སྲོལ་ཙམ་ཡིན་གྱི། །དོན་ཙམ་སྟོན་ན་ཡི་གེ་ཡི། །བྱེད་ལས་དེ་ཡིས་གྲུབ་པ་ཡིན། །ལྷུག་པའི་རྐང་མཐར་ཆིག་ཤད་དང་། །ཚིགས་བཅད་མཐའ་རུ་ཉིས་ཤད་དང་། །
ཚིགས་བཅད་མཐའ་རུ་གསུམ་ཤད་སྦྱར། །རྫོགས་མཐར་བཞི་ཤད་བྱེད་པ་ནི། །སྔོན་རབས་ལོ་པཎ་མཁས་པའི་ལུགས། །འདི་ནི་ཚེག་དྲག་ལ་ཡང་རུང་། །ཤད་བྲིས་འགྱོགས་ཙམ་ཁྱད་པར་ཡིན། །ལྷ་མོས་རྡོར་སེམས་
བརྫིས་པ་སོགས། །བཤད་པ་ཡོད་མེད་ཆ་མ་འཚལ། །ཡོད་ནའང་དགོངས་གཞི་དགོངས་པ་བརྟག །སྤྱིར་དུ་རྣལ་འབྱོར་བླ་མེད་དུ། །ཞེ་སྡང་ལ་ནི་མི་བསྐྱོད་སོགས། །སྤང་བྱ་འབྲས་བུའི་མིང་གིས་བསྟན། །ཞེ་སྡང་
ཆེན་པོ་ལ་སོགས་པ། །འབྲས་བུ་སྤང་བྱའི་སྒྲས་བསྟན་ཡོད། །ཚིག་རེའང་མཐའ་དྲུག་ཚུལ་བཞིས་འཆད། །ཚོགས་བཤད་སློབ་བཤད་བསམ་མི་ཁྱབ། །གྲུབ་པའི་རྣལ་འབྱོར་སྤྱོད་ཡུལ་ཏེ། །པཎྜི་ཏ་ཡི་ཡུལ་མ་ཡིན། །
དངོས་སུ་བསྒྲུབ་པར་བྱ་བ་ཡང་། །བྱ་རྒྱུད་ཙམ་ལའང་དོན་ཞགས་ལས། །ལས་ཀྱི་ཆོ་གས་བསྒྲུབ་པ་ལས། །མཎྜལ་དབུས་ནས་ཁྲོ་བོ་ནི། །མིག་གསུམ་སྐྲ་སེར་མཆེ་བ་རིང་། །མགྲིན་པ་ཡན་ཆད་སྟེང་
<pb id="3.27a"/>
ཐོན་ནས། །ཕྱོགས་བཅུར་ལྟ་བར་བྱེད་པ་འབྱུང་། །སྔགས་པས་དེ་ཡི་མགོ་བཅད་དེ། །ཁྲག་ཚབ་བདུད་རྩི་འབབ་པ་དེས། །ལུས་བཀྲུ་འཐུངས་པས་སྐད་ཅིག་གིས། །རིག་པ་འཛིན་པར་འགྱུར་བར་བཤད། །རྣལ་འབྱོར་རྒྱུད་
ལས་སྤྲུལ་བཤད་ཚེ། །རྡོ་རྗེ་གནོད་སྦྱིན་མཆེ་བ་ཡིས། །སངས་རྒྱས་ཀུན་ལ་བསྡིགས་པ་དང་། །བཞད་པས་བཞད་ལ་སྦྱོར་བར་བྱེད། །རིན་ཆེན་གྱིས་ནི་ཀུན་དབང་བསྐུར། །རྡོ་རྗེ་ལྕགས་ཀྱུས་རྒྱལ་ཀུན་འགུགས། །ཞགས་པས་
འཆིང་ཞིང་སྒྲོག་གིས་སྡོམ། །འབེབས་པས་རྒྱལ་ཀུན་འབེབས་པ་དང་། །ཁྲོ་བོ་བཅུ་ཡིས་རྒྱལ་བ་ཀུན། །བསྙེངས་སུ་འཇུག་ཅིང་རེངས་བྱེད་སོགས། །མང་དུ་བཤད་ཅིང་གཅིག་གིས་གཅིག །ཕྲིན་ལས་བསྐུལ་ཚུལ་ཕ་
མཐའ་ཡས། །ཡེ་ཤེས་མགོན་པོ་ཀུན་ལ་ཡང་། །དྲག་པོར་དཔོགས་པའི་ཆོ་གའི་ཚེ། །བྲིས་སྐུ་བླ་རྡོ་མལ་འོག་དུ། །དོང་བཅུག་རང་ཉིད་ཡི་དམ་གྱི། །བསྐྱེད་རིམ་བརྟན་པས་གཟིར་བ་དགོས། །འདི་འདྲ་
གསར་རྙིང་ཐུང་མོང་ཆོས། །དེ་ཕྱིར་མཐའ་གཅིག་དགག་མི་རུང་། །དཀྱིལ་འཁོར་མཆོད་པའི་གོ་རིམ་ཡང་། །སྤྱིར་དུ་རྒྱལ་པོ་སྤྱན་དྲངས་ནས། །མཆོད་པ་བྱེད་དང་སྦྱར་ནས་ནི། །འཇིག་རྟེན་དྲང་བའི་ཆེད་ཏུ་གསུངས། །དགོས་པ་
བསོད་ནམས་ཚོགས་གསོག་ཡིན། །དགྱེས་རྡོར་རྒྱུད་ལས་ལྷ་མོ་བརྒྱད། །ཅིག་ཆར་སྤྲོས་པས་ཕྱི་ནང་གསང་། །མཆོད་གསུམ་ལྷན་ཅིག་འབུལ་བ་རུ། །མར་ལུགས་སློབ་བཤད་དག་ལས་འཆད། །གཅིག་གི་གོ་རིམ་
ཁོ་ན་ཉིད། །ཐམས་ཅད་དུ་ནི་བྱེད་དགོས་ན། །རྒྱུད་རྣམས་སོ་སོའི་རང་ལུགས་བཞིན། །འཆད་ལུགས་ཐ་དད་མི་དགོས་འགྱུར། །ཁྱོད་ལྟར་ན་ནི་དུས་འཁོར་ལས། །མཆོད་པ་བཅུ་དང་སོ་དྲུག་ཏུ། །བཤད་པ་འདི་ཡང་འགོག་
པར་རིགས། །གཏོར་མ་ཀུན་གྱི་མཐར་དགོས་ན། །སྔོན་འགྲོའི་གཏོར་མ་མི་འཐད་འགྱུར། །མདའ་དང་མེ་ལོང་ལ་སོགས་པ། །དབང་གི་རྫས་སུ་མི་རུང་ན། །གསར་མའི་བླ་མེད་དབང་བསྐུར་ལ། །མདའ་གཞུ་སྟོན་
<pb id="3.27b"/>
དང་མེ་ལོང་སྟོན། །བཤད་པ་ཡང་ནི་དགག་པར་གྱིས། །གསར་མའི་དབང་ཆོག་ཀུན་ལ་ཡང་། །དབང་རྫས་གཅིག་གཅིག་ཁོ་ན་མིན། །ཆོས་གོས་ལྷུང་བཟེད་ལ་སོགས་དབང་། །མེད་པར་མཐའ་
གཅིག་སྒྲུབ་དཀའ་སྟེ། །བདེ་མཆོག་སྦྱངས་པའི་ཡོན་ཏན་གྱི། །ཆོས་གོས་ལྷུང་བཟེད་གསིལ་བྱེད་སོགས། །ཕྱག་མཚན་དག་ཏུ་འཛིན་པ་དང་། །ཕྱགས་དར་ཁྲོད་མ་ཤིང་དྲུང་མ། །སྟན་གཅིག་མ་སོགས་སྦྱངས་ཡོན་གྱི །
ལྷ་མོས་བསྐོར་བའང་བཤད་པ་བཞིན། །དབང་བཞིའི་དཀྱིལ་འཁོར་རེ་རེ་ལས། །མེ་ཏོག་དབུལ་དང་སྟོན་དང་གཞུག །དེ་ཉིད་བཤད་རྣམས་ཐ་དད་པ། །མངའ་བདག་མར་པ་ལོ་ཙཱ་ཡི། །སློབ་བཤད་དབང་བསྐུར་ཚད་ལྡན་ལ། །
ཐུན་མོང་མིན་པའི་ཁྱད་ཆོས་ཡིན། །མཐོང་བ་རྣམ་བཞི་མི་འཐད་ན། །དཀྱིལ་འཁོར་བཞི་ཡང་མི་འཐད་འགྱུར། །བསྐྱེད་རྫོགས་སྦྱང་གཞི་སྦྱོང་བྱེད་ནི། །ངོ་འཕྲོད་གསར་མའི་ཁྲོད་ན་ཡང་། །བོད་ན་རེ་རེ་ཙམ་ལས་མེད། །དག་པ་
ཤེས་པ་དེ་དང་མཚུངས། །མུ་སྟེགས་བསྐྱེད་རིམ་བྱེད་ན་ནི། །བསྐྱེད་རིམ་བླ་མེད་ཁྱད་ཆོས་འགལ། །མངོན་རྟོགས་ངག་གིས་འདོན་པ་ནི། །
ད་ལྟ་གསར་རྙིང་ཁྱད་པར་མེད། །དབྱངས་སུ་གྱེར་བ་འགོག་ན་ནི། །མཆོད་དབྱངས་
སོགས་ཀྱང་འགོག་བྱར་འགྱུར། །གིངྐ་ར་ནི་ཕོ་ཉ་ཡིན། །ཕོ་ཉ་ཕོ་མོ་ཞེས་པ་ལ། །གིང་ཕོ་གིང་མོ་ཞེས་བཏོན་ཡང་། །དེ་ཙམ་འགལ་བ་ཅི་ཡང་མེད། །རྒྱ་སྐད་བནྡྷྱའི་ཟུར་བསྡུས་ནས། །བན་ཕོ་
བན་མོ་ཞེས་བརྗོད་མཚུངས། །རྨུ་ཞེས་བྱ་བ་གཟའ་ཡི་མིང་། །བཙན་དང་འགོང་པོ་ལ་སོགས་པ། །མདངས་འཕྲོག་ཡི་དྭགས་བྱེ་བྲག་ཡིན། །
དེ་དག་རྣམས་ལ་ཡུལ་སོ་སོར། །རང་རང་སྐད་དུ་མིང་འདོན་པ། །
ཐམས་ཅད་རྒྱུད་ཏུ་བྲིས་ཅི་ལང་། །གཉན་སོགས་ས་འོག་ལྟོ་འཕྱེའི་རིགས། །དེས་ན་ལྷ་ཀླུ་གནོད་སྦྱིན་སོགས། །སྡེ་བརྒྱད་བཤད་པར་འདི་ཀུན་དུ། །འཛམ་གླིང་ཡུལ་ཀུན་ཞེས་བཤད་ཚེ། །བོད་ཡུལ་ལྷག་མར་མི་
<pb id="3.28a"/>
ལུས་བཞིན། །འཕྲོག་མ་འབྲོག་གནས་སོགས་མེད་སོགས། །ངོ་བོ་གང་འདུལ་ཡིན་མོད་ཀྱང་། །རྣམ་པ་སྨོན་ལམ་ལོག་པ་ཡིས། །མཐུ་ཆེན་སྐྱེས་ལ་སྟོན་པ་ཉིད། །བཞུགས་དུས་ཁོ་ནར་ཡིན་མོད་ཀྱང་། །
བཏུལ་ནས་བསྟན་པ་སྲུང་བར་བཀོད། །བསྟན་མ་བཅུ་གཉིས་ལ་སོགས་པ། །མུ་སྟེགས་བོད་ཏུ་མི་གཏོང་ཞིང་། །སངས་རྒྱས་བསྟན་པ་སྲུང་བར་བསྐོས། །ད་དུང་དུ་ཡང་འཛམ་གླིང་གི། །བསྟན་པ་མེད་པའི་ཡུལ་དག་དུ། །
རྒྱལ་སྲས་ཆེན་པོ་རྣམས་ཀྱིས་ནི། །བསྟན་པ་གསར་དུ་གཏོད་སྲིད་ན། །ཡུལ་དེའི་ལྷ་སྲུང་བཏུལ་བྱས་ནས། །གཏོར་མ་སྟེར་ལ་འགལ་བ་ཅི། །སྤྱིར་དུ་འཁོར་འདས་གཉི་ག་ནི། །དཀྱིལ་འཁོར་རེ་རེར་དག་པ་སྟེ། །རྣལ་འབྱོར་
རྒྱུད་ཀྱི་འཇིག་རྟེན་པའི། །ཁོར་ཡུག་རྣམས་སུ་དཀར་ཕྱོགས་ཀྱི། །ལྷ་ཀླུ་ཐམས་ཅད་འགོད་པར་བྱེད། །འཁོར་བསྒྱུར་ཡོན་ཏན་དཀྱིལ་འཁོར་དུ། །འགྲོ་བ་རིས་དྲུག་ཐམས་ཅད་བཀོད། །བདེ་མཆོག་མཁའ་འགྲོ་རྒྱ་མཚོ་རུ། །ཡང་སོས་མ་དང་བསྡུས་འཇོམས་མ། །
མནར་མེད་མ་སོགས་བཀོད་པ་ལྟོས། །འདི་འདྲ་དཀྱིལ་འཁོར་ལ་འགོད་ན། །གཞན་ན་ལྷ་ཚོགས་ཟད་དམ་ཅི། །རྡོ་རྗེ་འཆང་ལ་བརྒལ་བར་གྱིས། །མོན་གྱི་དུན་ཏིང་ནག་མོ་སོགས། །བོད་ཀྱི་ལྷ་འདྲེ་བཅུག་ཞེས་པ། །
མོན་བོད་ཁྱད་པར་མི་ཕྱེད་པ། །བ་ལང་རྫི་ལའང་ངོ་རེ་ཚ། །རྣལ་འབྱོར་བླ་མེད་དམ་པ་རུ། །ཆོས་ཀུན་དཀྱིལ་འཁོར་གཅིག་ཏུ་དག །
དེ་ཉིད་རྡོ་རྗེའི་ལུས་ཀྱི་དངོས། །དེ་ཀུན་བདེ་སྟོང་ལྷན་ཅིག་སྐྱེས། །འགྱུར་མེད་གཉུག་མའི་ངོ་བོ་སྟེ། །
ཆོས་ཀུན་ལྷན་སྐྱེས་ཡེ་ཤེས་ཉིད། །དེ་བས་སྔགས་བསྟན་མ་དཀྲུགས་ཤིག །ཐོད་ཕྲེང་རྩལ་ཞེས་བྱ་སོགས་ཀྱང་། །རྩལ་ཞེས་བྱ་བ་སྟོབས་ཀྱི་མིང་། །སྟོབས་ལྡན་མེ་ཏོག་ཕོག་པའི་མིང་། །འདི་འདྲ་གསར་
མ་ལ་ཆེས་མང་། །གྲོ་ལོད་ཡི་གེ་ཉམས་པ་སྟེ། །ཁྲོ་བོ་ལོད་པོ་ཞེས་བྱ་བ། །ཀྲོ་དྷ་ཨུ་ཙུསྨ་ཡིན་ཏེ། །གསར་བཅད་ཁྲོ་བོ་ཆོལ་པར་བསྒྱུར། །དེ་བས་དོན་ལ་རྟོན་པར་གྱིས། །ལོངས་སྤྲུལ་གྱིས་བསྟན་
<pb id="3.28b"/>
དམན་པ་སྟེ། །ཆོས་སྐུས་གསུངས་པ་མཆོག་ཅེས་སོགས། །རྗེས་འབྲང་ཐོས་པ་མི་ཆེ་བ། །འགའ་ཡིས་ཆེ་བ་དབྱུང་ཕྱིར་དུ། །བྲིས་མོད་གསར་རྙིང་ཐམས་ཅད་ལ། །འདི་རིགས་མང་དུ་སྣང་བས་ན། །དགག་སྒྲུབ་བྱས་
ཀྱིས་ག་ལ་ལང་། །གཟུངས་འདི་སྔོན་ཚེ་ང་ཡིས་ནི། །སངས་རྒྱས་གངྒཱའི་བྱེ་སྙེད་ལས། །ཐོས་ཅེས་གསུངས་པ་ལ་སོགས་དང་། །སངས་རྒྱས་དམར་པོའི་མཆོག་གིས་ནི། །སངས་རྒྱས་གྱུར་ནས་ཡིག་དྲུག་བཙལ། །
ཐ་མར་བདེ་བ་ཅན་ནས་བརྙེད། །དེས་ན་རྒྱལ་བ་དགོངས་རྒྱུད་སོགས། །བཤད་ཏུའང་སྐྲག་དུ་ཅི་ཞིག་ཡོད། །སེམས་རིག་དབྱིངས་གསུམ་ཕྱེ་ནས་ནི། །སེམས་ནི་གློ་བའི་ནང་ན་གནས། །རླུང་ལ་བསྟེན་ནས་སྣ་
སྒོར་རྒྱུ། །བྱེད་ལས་ཁམས་གསུམ་འཁོར་བ་སྐྱེད། །རིག་པ་སྙིང་ནང་ཐིག་ལེ་ཕྲ། །ཞི་བའི་ལྷ་ཚོགས་བཞི་བཅུ་གཉིས། །ཀླད་པ་དུང་ཁང་འོད་ཐིག་ཕྲ། །ཁྲག་འཐུང་ལྔ་བཅུ་རྩ་བརྒྱད་ཀྱི། །ངོ་བོར་གཉིས་སུ་
མེད་པར་གནས། །འཆར་བ་མིག་གི་ལམ་ནས་ནི། །ཐིག་ལེ་ཐིག་ཕྲན་ལུ་གུ་བརྒྱུད། །རྣམ་དག་དབྱིངས་ཀྱི་སྒྲོན་མེར་འཆར། །བྱེད་ལས་ཀ་དག་རང་ས་འཛིན། །དབྱིངས་ནི་ཀུན་ཁྱབ་ནམ་མཁའ་འདྲ། །རྟེན་
གནས་འཆར་བའི་ལམ་མེད་དེ། །གདོད་མ་ཉིད་ནས་ནམ་མཁའ་འདྲ། །འདི་ལྟར་མན་ངག་ལས་འཆད་ཀྱང་། །རྣམ་ཤེས་ལས་རླུང་གིས་གཡོས་པས། །དྲུག་ཡིད་རྣམ་པར་རྟོག་པ་འབྱུང་། །གློ་བ་རླུང་གི་མཛོད་
ཏུ་གྲགས། །དེ་ཕྱིར་རྟོག་པ་སེམས་སུ་བརྗོད། །རྒྱུད་བླར་མ་དག་སེམས་སུ་བཤད། །རྟོག་པའི་བྱེད་ལས་ངར་འཛིན་ཡིན། །འཁོར་བའི་གཞི་རྩ་བདག་འཛིན་དུ། །ཐུན་མོང་མདོ་སྔགས་གཉི་ག་མཐུན། །རང་རིག་འོད་
གསལ་རིག་པར་བཏགས། །པྲ་ཕབ་ལྟ་བུར་མངོན་སུམ་དུ། །དུ་སོགས་སྣང་བར་གསར་རྙིང་མཐུན། །ཆོས་ཀུན་ངོ་བོ་གཞི་རྩ་བྲལ། །འདི་ལ་དབྱིངས་ཀྱི་ཐ་སྙད་བཏགས། །རྒྱུད་བླར་དག་པའི་སེམས་སུ་བཤད། །
<pb id="3.29a"/>
དེ་ཕྱིར་དང་པོའི་གདུལ་བྱ་ལ། །སེམས་རིག་དབྱིངས་གསུམ་ཕྱེ་ནས་བསྟན། །རྫོགས་ཆེན་ཁོ་ནར་ཕྱེ་བའང་མིན། །ངོ་བོ་རང་བཞིན་ཐུགས་རྗེ་དང་། །གཤིས་གདངས་རྩལ་གསུམ་ཞེས་བྱ་བར། །གསར་མའི་མན་ངག་
མང་ལ་གྲགས། །དབྱིངས་ཀྱི་རང་འོད་རིག་པ་དང་། །རིག་པའི་རང་རྩལ་སེམས་ཡིན་པར། །མཐར་ཐུག་རྫོགས་ཆེན་ཉིད་ལས་འཆད། །འོད་ཐིག་ཕྲ་བའི་རང་བཞིན་ལ། །སེམས་ཉིད་གནས་པའང་མི་འགལ་ཏེ། །འཇམ་དཔལ་ལ་ཞལ་ལུང་
ལ་སོགས་པར། །འོད་ལྔའི་རང་བཞིན་མི་ཤིགས་པའི། །ཐིག་ལེའི་སྙིང་པོར་སེམས་ཐིམ་པ། །འབྲས་བུ་དམ་པར་འཆད་པ་དང་། །འཁོར་ལོ་བཞི་ཡི་སྐུ་བཞི་ཡི། །རྩ་རླུང་ཐིག་ལེ་གཟོད་གནས་པ། །རྫོགས་རིམ་རྩ་
བའི་ཆོས་བཞི་ཡིས། །གཉིད་རྨི་སད་སྙོམས་སྒྲིབ་སྦྱངས་པས། །སྐུ་བཞི་མངོན་དུ་བྱེད་པ་ནི། །བླ་མེད་ལམ་གྱི་མཐར་ཐུག་ཡིན། །དེ་ཁོ་ན་ཉིད་ལ་འཇུག་ཚེ། །སྤྲོས་པ་ཐམས་ཅད་འདོར་བ་ནི། །གསར་རྙིང་
ཁྱད་པར་ཅི་ཡང་མེད། །རིག་སྤྱོད་དངོས་ལ་འཇུག་པའི་ཚེ། །ཕྱག་རྒྱ་མི་བཅིང་སྔགས་མི་ཟླ། །དཀྱིལ་འཁོར་མི་བྲི་ཞེས་སོགས་ཀྱི། །དམ་ཚིག་བཤད་རྣམས་བླ་མར་ཉོན། །གཟིངས་ལ་ཞོན་ནས་ཆུ་སྒྲོལ་ཡང་། །
ཐ་མར་ཆུ་གཟིངས་ལྷན་ཅིག་འདོར། །སྤྲོས་པའི་ལམ་ཀུན་འདི་ལྟར་ལྟོས། །སེམས་ཅན་རྣམས་ལ་མ་དག་པར། །སྣང་བའི་སྣང་ཙམ་འདི་ཁོ་ན། །རྣལ་འབྱོར་པ་ལ་སྒྱུ་མ་འདྲ། །བསྐྱེད་རིམ་པ་ལ་ལྷ་སྐུའི་དངོས། །
རྫོགས་རིམ་པ་ལ་བདེ་སྟོང་ཆེ། །རྟོགས་ལྡན་རྣལ་འབྱོར་ཆེན་པོ་ལ། །ཆོས་སྐུའི་ཡོ་ལང་ཁོ་ན་ཡིན། །རང་ཉིད་སྣང་བ་མ་དག་པས། །གཞན་ཀུན་དེ་ལྟར་སྒྲུབ་མི་ནུས། །དམུས་ལོང་གྱིས་ནི་མ་མཐོང་བའི། །
རྟགས་ཀྱིས་གཟུགས་ཀུན་འགག་གམ་ཅི། །འཇམ་དཔལ་སྐུ་སོགས་རྣམ་པ་ལྔ། །སྐུ་གསུང་ཐུགས་ཡོན་ཕྲིན་ལས་ཏེ། །རྒྱལ་བ་རིགས་ལྔའི་ལྷ་ཚོགས་ཡིན། །མ་མོ་རྦོད་གཏོང་ལ་སོགས་གསུམ། །སློབ་དཔོན་ཆེན་པོ་པདྨ་ཡིས། །
<pb id="3.29b"/>
བོད་ཡུལ་ལྷ་འདྲེ་འདུལ་ཕྱིར་དུ། །མཛད་པར་སློན་དཔོན་ཁ་ཅིག་འཆད། སློབ་དཔོན་དྷ་ན་སངྐྲི་ཏས། །མ་མོ་རྦོད་གཏོང་མཆོད་བསྟོད་ནི། །དེ་ཝ་ཙནྡྲ་དྲག་སྔགས་ནི། །ཤཱནྟིཾ་གརྦྷས་གསུངས་སོ་ཞེས། །འདོན་པ་ལྟར་
ན་བརྒྱད་ཁ་ཡང་། །ཡུལ་གཞན་དག་ནས་བླངས་པར་འདོད། །འོན་ཀྱང་བོད་ལྷ་བཀོད་པ་སོགས། །བོད་ཏུ་དགོས་པས་སྦྱར་རམ་སེམས། །སྤྱིར་དུ་སྲིད་པའི་ལྷ་ཆེན་རྣམས། །ཡུལ་ཀུན་ཁྱབ་པར་རྒྱུ་བ་སྟེ། །སོ་སོར་
མིང་འདོགས་ཐ་དད་བྱེད། །དཔེར་ན་ཡར་ལྷ་ཤམ་བུ་ནི། །གནོད་སྦྱིན་ནོར་བུ་བཟང་པོར་གྲགས། །ཐང་ལྷ་དྲི་ཟ་ཟུར་ཕུད་ཅན། །མལ་དྲོའི་ཀླུ་རྒྱལ་གཟི་བྱིན་སོགས། །རྒྱུད་སྡེ་མང་ལས་བཤད་ཡིན་མོད། །འདི་
ན་མིང་གཞན་གྲགས་པ་ཙམ། །མཛད་པ་བཅུ་གཉིས་ཞེས་པ་ཡང་། །སྟོན་པ་འདི་ཡི་དབང་བྱས་ཀྱི། །སངས་རྒྱས་ཀུན་གྱིས་མ་ཡིན་ཏེ། །བྱམས་པ་དཀའ་སྤྱད་མཛད་མི་དགོས། །ཞིང་ཁམས་ལ་ལར་བདུད་
ཀྱང་མེད། །རོལ་རྩེད་ངེས་འབྱུང་མི་སྟོན་པའི། །རྒྱལ་བ་དག་པའི་ཞིང་ན་མང་། །རིགས་དྲུག་ཀུན་ལའང་གང་འདུལ་གྱིས། །འདུལ་ཕྱིར་ཐུབ་པ་དྲུག་གསུངས་པ། །རྒྱལ་བ་ཤཱཀ་ཐུབ་དེ་ཉིད་
ལ། །ལས་སྒྲིབ་སྟུག་པོའི་དམྱལ་བ་པས། །དགེ་སྡིག་ལུང་སྟོན་བྱེད་པ་ཡི། །ཆོས་རྒྱལ་གཤིན་རྗེར་སྣང་བ་སོགས། །ལས་མཐུན་སྣང་བར་བསྟན་པར་ཟད། །ལྷ་ཡི་ཐུབ་པ་བརྒྱ་བྱིན་སོགས། །
བཤད་པའང་མཚོན་བྱེད་ཙམ་ཡིན་ཏེ། །འདོད་ལྷ་འོག་མ་གཉིས་ལ་ནི། །བརྒྱ་བྱིན་གཟུགས་སུ་སྣང་བ་ལྟར། །འདོད་ལྷ་གོང་མ་རྣམས་ལ་ཡང་། །རབ་ཀྱི་མཐའ་བྲལ་ཡོངས་དགའ་ལྡན། །
རབ་འཕྲུལ་དབང་བསྒྱུར་སོགས་སྣང་ཞིང་། །དེ་བཞིན་ཚངས་ཆེན་ལ་སོགས་ནས། །འོག་མིན་དབང་ཕྱུག་ཆེན་པོའི་བར། །རང་རང་གཙོ་བོར་སྣང་བར་བསྟན། །ལྷ་རྣམས་རྒྱན་ལྡན་ཡིན་པའི་ཕྱིར། །
<pb id="3.30a"/>
ཐུབ་དྲུག་རབ་བྱུང་སྤྲུལ་སྐུ་རུ། །བྱས་ལ་མི་རིགས་སྙམ་པ་ན། །ཅུང་ཟད་བདེན་པ་ལྟར་སྣང་མོད། །འདི་ནི་བརྒྱ་བྱིན་ཆོས་རྒྱལ་སོགས། །མ་དག་པ་ཡི་འདུལ་བྱའི་ངོར། །སྤྲུལ་སྐུར་གནས་པ་
སྟོན་མིན་ཏེ། །ཅུང་ཟད་དག་པའི་གདུལ་བྱ་ལ། །ཞི་བ་བར་དོ་འཆར་བའི་ཚེ། །མེ་ལོང་ལ་ནི་བཞིན་མཐོང་ལྟར། །སྤྲུལ་སྐུ་འདི་ལྟར་འཆར་བའི་ཚུལ། །བཤད་ཀྱི་རྣམ་པ་ཀུན་ཏུ་མིན། །བརྒྱ་བྱིན་
གྱིས་ནི་རང་གི་འཁོར། །བག་མེད་པ་ལས་ལྡོག་པར་བཤད། །བརྒྱ་བྱིན་གྱིས་བསྟན་ཆོས་འཛིན་པའི། །ལྷ་ཡི་བུ་དང་བུ་མོ་མང་། །དཔེར་ན་བརྒྱ་བྱིན་གྱིས་བསྟན་པའི། །སྒྲ་མདོ་འཛིན་པའི་ལྷ་
རྣམས་བཞིན། །དེས་ན་ཆོས་རྒྱལ་སོགས་རྣམས་ཀྱིས། །ཆོས་སྟོན་པ་དང་དེ་འཛིན་གྱི། །གང་ཟག་མེད་པའང་སྒྲུབ་དཀའ་སྟེ། །མ་མཐོང་ཡུལ་ལ་འདོམ་འཇལ་ཡིན། །རང་རྒྱལ་ལ་ཡང་ཐུབ་པའི་སྒྲས། །བཤད་ན་དེས་བསྟན་ཆོས་དང་ནི། །
དེ་ཡི་སློབ་མ་སུ་ཞིག་ཡིན། །རང་གི་རྩ་བའི་བླ་མ་སོགས། །སངས་རྒྱས་ཉིད་དང་དེ་ལས་ཀྱང་། །ལྷག་པ་ཉིད་ཏུ་མཐོང་བ་ལ། །ངེད་ཅག་མོས་གུས་ཟེར་བ་ཡིན། །འདི་ལས་ལྷག་
པའི་ལམ་གཞན་མེད། །སྤྱན་རས་གཟིགས་ཀྱི་སྤོབས་པ་ནི། །དེ་བཞིན་གཤེགས་རྣམས་ལ་མེད་སོགས། །འདི་རིགས་མདོ་སྡེ་མང་ལས་བཤད། །སྤྱིར་དུ་ཕུལ་བྱུང་གིས་བསྔགས་པ། །ཕུལ་བྱུང་རྒྱན་ཡིན་
འགོག་མི་རིགས། །དེས་ན་སློབ་དཔོན་པདྨ་ནི། །པདྨ་ལས་འཁྲུངས་གསང་སྔགས་སྟོན། །མྱ་ངན་མི་འདར་བཞུགས་པ་ཡིས། །སྟོན་པ་ལས་ཀྱང་ལྷག་གོ་ཞེས། །བརྗོད་ལ་ནོངས་པ་ཅི་ཡང་མེད། །སྤྱིར་དུ་ལྷག་
ཞེས་མི་འཆད་དེ། །ང་ལས་རྣམ་གསུམ་གྱིས་ལྷག་པ། །འབྱུང་ཞེས་རྒྱལ་བས་ལུང་བསྟན་པར། །འཆད་ཕྱིར་སྟོན་པ་རང་ཉིད་ཀྱིས། །དེ་སྐད་གསུངས་ན་ཐབས་ཅི་ཡོད། །བོད་ཡུལ་ལྷ་སྲིན་
<pb id="3.30b"/>
བཏུལ་བ་དང་། །འཛམ་གླིང་སྲིན་པོའི་ཁ་མནན་པའི། །ཆ་ནས་སངས་རྒྱས་ཐམས་ཅད་ལས། །བཀའ་དྲིན་ལྷག་ཞེས་བརྗོད་པས་ཆོག །རུ་ཏྲའི་གཏམ་རྒྱུད་འདི་དག་ཀྱང་། །ཁྱེད་ཅག་བརྫུས་མར་འདོད་པ་ཡི། །
གཉིས་མེད་རྣམ་རྒྱལ་ཆེན་པོ་ལས། །རྒྱུད་སྡེ་བདུན་ལ་རེ་རེ་བཤད། །དེས་མཚོན་སྟོང་དང་བདུན་བརྒྱ་ལ། །དེ་འདྲ་རེ་རེ་ཡོད་པར་གསུངས། །གསར་མའི་འཇིགས་བྱེད་སོགས་ལ་ཡང་། །འདི་འདྲའི་ལོ་རྒྱུས་བརྗོད་སྣང་བ། །
རྒྱ་འགྲེལ་དུ་མ་ལས་ཀྱང་བྱུང་། །དེ་ཕྱིར་ཡོད་པར་གོར་མ་ཆག །སྟོན་པས་ཆོས་བཤད་མ་ཐུལ་སོགས། །འཕྲལ་དུ་མཛེས་པར་མི་སྣང་ཡང་། །གནད་འགག་འཆུག་པའི་རིགས་མ་ཡིན། །
བདེན་བརྫུན་མི་ཤེས་བཏང་སྙོམས་ཞོག །འཁྲུལ་སྣང་ཙམ་ལ་ཅི་ཡང་སྲིད། །དོན་ལ་མཆོག་དམན་ཁྱད་པར་མེད། །སྤྱིར་དུ་དེ་བཞིན་གཤེགས་ཀུན་གྱི། །བདག་པོ་ཀུན་ཏུ་བཟང་པོ་ཞེས། །རྣམ་སྣང་ཉིད་ལ་བཤད་
ནས་ནི། །རྡོ་རྗེ་སེམས་དཔའ་རྡོ་རྗེ་འཆང་། །མཚན་གྱི་རྣམ་གྲངས་ཡིན་པ་རུ། །རྣལ་འབྱོར་རྒྱུད་དང་གསང་འདུས་ལས། །བཤད་མོད་རྡོ་རྗེ་འཆང་ཞེས་པའང་། །སྡུད་པོ་ཕྱག་ན་རྡོ་རྗེ་ལ། །བཤད་པའི་སྐབས་ཀྱང་དུ་མ་ཡོད། །
ཆོས་སྐུ་རྟེན་དང་ལོངས་སྐུ་ནི། །བརྟེན་པར་གསུངས་ཕྱིར་ལོངས་སྐུ་ལས། །ཆོས་སྐུ་ལྷག་ཙམ་འགལ་བ་མེད། །ཆོས་སྐུ་ཀུན་བཟང་ཡབ་ཡུམ་ནི། །རྒྱན་མེད་འོད་ལྔའི་ཁོར་ཡུག་ཅན། །
ལོངས་སྐུ་རྡོ་རྗེ་འཆང་རྒྱན་ལྡན། །རྙིང་མའི་རྗེས་འབྲང་དུ་མ་ཡིས། །བྱེད་པར་མཐོང་མོད་འདི་དག་ཀྱང་། །ཆོས་སྐུ་སྤྲོས་པ་ཞི་མཚོན་པས། །རྒྱན་མེད་དབྱིངས་རིག་དབྱེར་མེད་ཕྱིར། །ཡུམ་བཅས་དབྱེར་མེད་
ལྔ་རྫོགས་པས། །འོད་ལྔའི་ཁོར་ཡུག་བསྟན་པ་སྟེ། །བརྡ་ཆོས་ཡིན་གྱི་ཆོས་སྐུ་དེ། །གཟུགས་སུ་གནས་པར་འཆད་པ་མིན། །དེས་ན་གོ་ཚུལ་མ་འཁྲུལ་དགོས། །བླ་མེད་སྔགས་ལ་འཇུག་པ་ཡང་། །
<pb id="3.31a"/>
དབང་རྣོན་སྔགས་ལ་ཅིག་ཆར་འཇུག །དབང་རྟུལ་སྡོམ་གསུམ་རིམས་པས་འཇུག །དེ་བས་བརྟག་པ་དང་པོ་རུ། །ཅིག་ཆར་འཇུག་པ་བསྟན་ནས་ནི། །ཕྱི་མར་འདུལ་དཀའ་རྗེས་བཟུང་ཕྱིར། །དང་པོར་གསོ་སྦྱོང་སྦྱིན་བྱ་སོགས། །
གདུལ་བའི་ལེའུ་བསྟན་པ་ཡིན། །དེས་ན་སོ་ཐར་མ་བླངས་པར། །སྔགས་ལ་འཇུག་པ་བགྲང་ལས་འདས། །རྡོ་རྗེ་ཐེག་པའི་བསྟན་པ་དངོས། །ཡུལ་ཆེན་སོ་གཉིས་ལ་སོགས་པར། །ཞིང་གི་རྡུལ་གྱི་གྲངས་མཉམ་པའི། །མཁའ་འགྲོ་
རྣམས་ཀྱི་ཕྱག་ན་གནས། །དེ་ན་ཐེག་དམན་སྒྲ་མི་གྲག །ཉན་ཐོས་ལུགས་ཀྱི་སོ་ཐར་དངོས། །འཁོར་བར་འཇིགས་ཅིང་སྐྲག་ནས་ནི། །ཞི་བདེ་མྱང་འདས་ཐོབ་འདོད་པས། །རིས་བདུན་སྡོམ་པ་ལེན་པ་ཡིན། །
འདི་ལྟར་བླངས་ན་སྔགས་ཕར་ཞོག །བྱང་སེམས་ཀྱི་ཡང་སྡོམ་པ་འཇིགས། །གཞན་དོན་སངས་རྒྱས་ཐོབ་འདོད་པས། །སོ་ཐར་ལེན་པ་འགོག་པ་ཡི། །གསང་སྔགས་རྙིང་མའི་གཞུང་ལུགས་སྟོན། །ཤེས་རབ་འཆའ་ཡང་སྨྲ་དགའ་བ། །
ཀུན་གྱིས་སྨྲས་ཚད་བཀག་མི་ལང་། །འདི་འདྲ་ཀུན་གྱི་ནང་ན་ཡོད། །མཚན་ལྡན་གྲུབ་པའི་སློབ་དཔོན་གྱིས། །སྤྱན་གྱི་གཟིགས་པ་ཙམ་གྱིས་ཀྱང་། །སློབ་མར་དབང་བཞི་རྫོགས་པ་ཡོད། །དབང་བཞི་རྫོགས་
པ་ཞེས་བྱ་བ། །རྒྱུད་ལ་སྐུ་བཞིའི་ས་བོན་ཐེབས། །ཡེ་ཤེས་བཞི་མངོན་བྱས་ལ་ཟེར། །དེ་ཚུལ་བྱིས་པས་ག་ལ་ཤེས། །ཐལ་བ་ཁྲ་མོའི་རི་མོའི་འགྲམ། །ཟ་འདོད་རྔ་བརྡུང་དྲིལ་འཁྲོལ་འདུས། །བླུན་པོ་དད་
མེད་བསགས་པའི་མདུན། །དཀྱིལ་འཁོར་ཁ་ཐོན་བྱེད་ཙམ་ལ། །ཐོབ་དང་མ་ཐོབ་ཅི་ཡང་མེད། །འདི་ནི་གསར་རྙིང་གཉི་གར་མཚུངས། །སྐལ་ལྡན་རྗེས་སུ་འཛིན་ཕྱིར་དུ། །གྲུབ་པའི་སློབ་དཔོན་དམ་པ་ནི། །བརྒྱ་ལ་ལན་
རེ་སྲིད་ཙམ་དུ། །གསར་རྙིང་གཉི་གའི་ནང་དུ་འབྱུང་། །ཡོངས་འཛིན་དམ་པས་མ་ཟིན་ན། །དབུ་མ་ཉན་པས་ཆད་ལྟ་སྐྱེད། །ཆོས་དབྱིངས་གཏམ་སྙན་རྟག་ལྟ་སྐྱེད། །སྔགས་ཉན་དུས་མིན་སྦྱོར་སྒྲོལ་བྱེད། །ལུང་
<pb id="3.31b"/>
མ་བསྟན་ལ་ཕྱག་ཆེན་འཁྲུལ། །ཐམས་ཅད་ཚེ་འདིའི་ཟ་ཐབས་སོང་། །བརྩོན་འགྲུས་ཆེ་ཡང་སྡུག་པ་ཙམ། །ཡོངས་འཛིན་མཚན་ཉིན་ཀུན་ལྡན་གྱིས། །མུ་སྟེགས་ལམ་གྱི་ཚུལ་བསྟན་ཡང་། །བླ་མེད་བྱང་ཆུབ་མཆོག་ལ་
འགོད། །སྔགས་ལམ་རྣམས་ཀྱིས་ལྟ་ཅི་སྨོས། །དེས་ན་བྱིས་པའི་རང་བློ་ཡི། །སྲང་གིས་ཆོས་ཀྱི་རི་རབ་ཚད། །འཇལ་བའི་རྩོམ་པ་འདི་བོར་ལ། །མཚན་ཉིད་ཀུན་ལྡན་བླ་མ་ཡིས། །རྗེས་སུ་འཛིན་པར་སྨོན་ལམ་ཐོབ། །
ཚོགས་བསགས་སྒྲིབ་སྦྱང་འབད་ལ་གྱིས། །ནམ་ཞིག་མི་ལུས་དོན་ཡོད་འགྱུར། །ཐོད་རྒལ་ཉི་ཟེར་སྒོམ་སོགས་ཀྱང་། །ལམ་རྟགས་མཐོང་སྣང་ཕྲ་མོ་ཡིས། །བྲིད་ནས་བརྩོན་འགྲུས་སྐྱེད་ཕྱིར་ཏེ། །དུས་འཁོར་སྦྱོར་དྲུག་
པ་ཡིས་ཀྱང་། །སྟོང་གཟུགས་མ་མཐོང་སྤོགས་ཆོག་དང་། །མཐོང་བས་བོགས་འདོན་ཆེད་དུ་ནི། །རྫི་མར་ཉི་ཟེར་ཕོག་ཙམ་གྱིས། །སྒོམ་པར་བྱེད་དང་ཅིས་མི་མཚུངས། །མུ་སྟེགས་ཉི་མ་པ་རྣམས་ནི། །ཉི་མར་ཕྱག་
བྱེད་སྐྱབས་གནས་འཛིན། །དེ་ལ་ལམ་དུ་རློམ་པ་ཡིན། །ཉི་མར་བལྟས་པ་ཙམ་གྱིས་ནི། །ཉི་མ་པ་ཡི་ལུགས་འགྱུར་ན། །ཉི་མ་བསྲོས་ཀྱང་དེར་ཐལ་ལོ། །རིག་པ་གཏད་པས་མི་སུམ་སྟོང་། །འཚང་རྒྱ་བ་ལ་
སྐྲག་མི་དགོས། །ཏཻ་ལོས་རིག་པ་བྱིན་བརླབས་པས། །ཡུལ་ཁམས་ཆེན་པོ་བཅུ་གཉིས་ཀྱི། །འབུ་སྲིན་ཡན་ཆད་གྲོལ་བར་མཛད། །ཚོམ་བུའི་འཁོར་བཅས་རྣལ་འབྱོར་པའི། །ཞར་ལ་རྫོགས་འཚང་རྒྱ་འཐོབ་པ། །བླ་
ན་མེད་པའི་ཁྱད་ཆོས་ཡིན། །དེང་སང་ལམ་དང་འབྲས་བུའི་ཆོས། །བསྡུས་གྲྭར་ཕབ་ནས་འཆད་པ་རྣམས། །བྱིན་གྱིས་རློབ་བྱེད་བླ་མ་དང་། །དངོས་གྲུབ་སྟེར་བའི་མཁའ་འགྲོ་དང་། །གྲོགས་དང་ཡོན་བདག་སྒྲུབ་གཡོག་བཅས། །
ལྔའམ་དྲུག་པོ་རྣལ་འབྱོར་པའི། །ཞར་ལ་འཚང་རྒྱ་འདིར་འཆད་མོད། །སློབ་མས་ཞོར་ལ་འཁྲིད་དགོས་པའི། །བླ་མ་དེ་ཡི་ཡོན་ཏན་གོ། །མཁའ་འགྲོ་དེ་ཡི་ནུས་མཐུ་ཤེས། །སྒྲུབ་པའི་གྲོགས་ཀྱང་མཆོག་རྣམས་ལ། །རིགས་
<pb id="3.32a"/>
ལྡན་གཙོ་མོ་འབྱུང་བཤད་པ། །འདི་འདྲ་རྣ་བར་མ་ཐོས་གཏམ། །འདི་འདྲའི་སྔགས་བཤད་ངོ་རེ་ཚ། །བླ་མ་དང་ནི་མཁའ་འགྲོ་ཀུན། །སོ་སོ་སྐྱེ་བོར་མ་སྒྲུབ་ཅིག །འདི་འདྲ་ཡིན་ན་བདག་མེད་མ། །རྫོགས་སངས་རྒྱས་
པའི་ཞོར་ལ་ནི། །རྡོ་རྗེ་འཆང་ཆེན་འཚང་རྒྱ་དགོས། །བདག་མེད་མ་ཡང་དེའི་སློབ་མ། །བཱིཪྺ་པ་འཚང་རྒྱས་ལ་ལྟོས། །བཱིཪྺ་པ་འཚང་རྒྱ་བ་ཡང་། །ནག་པོ་པ་ཡི་མཐུ་ལ་ལྟོས། །དེ་བཞིན་རིམ་པས་གཞལ་
བ་ན། །ཁྱེད་ཅག་སངས་རྒྱས་མ་ཐོབ་པར། །ཁྱོད་ཀྱི་བླ་མ་འཚང་མི་རྒྱ། །ཁྱོད་ཀྱང་སློབ་མ་མ་གྲོལ་རིང་། །འཁོར་བར་འཁྱམ་པ་ཉིད་འགྱུར་ན། །ཀྱེ་མ་འདི་འདྲའི་སྔགས་བཤད་ཐོས། །བདག་ཀྱང་སྐལ་
བ་དམན་མིན་ནམ། །གསོད་དང་མ་བྱིན་ལེན་སོགས་པ། །དགོངས་པ་ཅན་གྱི་ཚིག་གིས་ནི། །བླང་བྱའི་དམ་ཚིག་ཏུ་བཤད་པ། །དགྱེས་པ་རྡོ་རྗེ་སོགས་ལས་བྱུང་། །སེམས་གཅིག་སྲོག་ཆགས་གསོད་པ་སོགས། །དེ་ཡི་དགོངས་
མིན་དོན་ཡང་བསྟན། །དགོངས་དང་ལྡེམ་དགོངས་དོན་ཅན་ནི། །སོར་མོའི་ཕྲེང་བཏུལ་མདོ་སྡེ་སོགས། །ཀུན་ལས་བཤད་པ་ཞིབ་མོར་ས། །ཆོས་དབྱིངས་ཡོངས་རྫོགས་རྟོགས་པ་ནི། །རྫོགས་པའི་སངས་རྒྱས་ཉག་ཅིག་
ཡིན། །དེ་ཡིས་སླར་ཡང་སྒོམ་སྤང་རྣམས། །སྤོང་དགོས་སྨྲ་ན་ཧ་ཅང་ཐལ། །མཐོང་ལམ་ཐོབ་པ་ཆོས་ཀྱི་དབྱིངས། །ཀུན་འགྲོའི་ཚུལ་གྱིས་རྟོགས་ཅེས་པ། །མཐོང་ལམ་ཉིད་ལ་མངོན་སུམ་དང་། །ཆོས་གཞན་
ཀུན་ལ་རིགས་འགྲེར་ལྟ། །བུ་རམ་གཅིག་རོ་མངོན་སུམ་མྱོང་། །གཞན་ཡང་རིགས་འགྲེར་ཤེས་དང་མཚུངས། །བླང་དོར་ཐོབ་བྱ་ལ་སོགས་པའི། །དམིགས་མཚན་ཞིག་པ་དག་པ་ས། །རྣམས་ལ་གཙོ་བོར་དགོངས་པ་སྟེ། །
རྒྱལ་སོགས་ཆགས་པ་ཕྲ་ཞེས་གསུངས། །སངས་རྒྱས་འགྲོ་བར་འཇམ་དཔལ་གྱིས། །སངས་རྒྱས་དཀོན་དང་དམ་ཆོས་ལ། །དད་པས་ཞིང་དེར་སོང་བའི་ཚེ། །འདི་ཡི་དམིགས་པ་གཞོམ་ཞེས་དགོངས། །ཁྱེད་ནི་ཆོས་དང་སངས་རྒྱས་སུ། །
<pb id="3.32b"/>
ལྟ་བའི་དམིགས་པ་སྟུག་པོས་ཟིན། །སྲིང་མོ་ཐེ་ཚོམ་སེལ་འདི་ནི། །ཟླ་འོད་དྲི་མེད་ཏིང་འཛིན་ཞུགས། །ཆོས་དང་རྒྱལ་བར་སེམས་པ་མེད། །བྱང་སེམས་དམིགས་པར་སྤྱོད་པས་ནི། །ཡང་དག་མཐོང་བ་གནས་
མིན་གསུངས། །དེས་ན་ཆོས་ཀྱི་མཐར་ཐུག་ཡིན། །འོན་ཀྱང་བྱིས་པའི་སྐྱེ་བོ་ལ། །འདི་དག་བསྟན་པར་བྱ་བ་མིན། །དེ་ཕྱིར་ས་བཅུའི་རྒྱལ་སྲས་ལའང་། །བསྟན་བྱའི་ཆོས་རྣམས་ཐ་དད་གསུངས། །འོན་
ཏེ་ལས་དང་པོ་ཡང་ནི། །དེ་སྐད་ཐོས་ན་མི་སྐྲག་ཅིང་། །དད་དང་དགའ་བ་ཐོབ་འགྱུར་ན། །དེ་ཡང་སྐལ་མཆོག་རིག་པར་བྱ། །སྤྱིར་དུ་མཁས་རྣམས་ཤེས་བྱ་ལ། །བརྟགས་ཅིང་དཔྱད་ལ་བརྒལ་བ་བྱེད། །དེ་
ཙམ་ལ་ནི་ཁྲོ་མི་རུང་། །དེ་ཚེ་ཆོས་དེ་འཛིན་པ་པོས། །ཆོས་བཞིན་ལེན་ལྡོན་རྩོད་པ་སྤངས། །དེ་ཡི་སྔ་རྒོལ་ཡིད་ཚིམ་ཞིང་། །ཡང་ལེན་བརྒལ་བརྟག་མ་མཐོང་ཚེ། །ཡིད་ཆེས་གྱུར་
དེ་གཞུང་དེར་འཇུག །དེ་ལྟར་འཇུག་པའི་གདམས་ངག་ལ། །དབང་རྣོན་ཆོས་ཀྱི་རྗེས་འབྲང་ཟེར། །བོད་ཡུལ་འདི་ན་རྟོག་གེའི་ཕྱོགས། །ཅུང་ཟད་ཤེས་པའི་མཁས་རློམ་རྣམས། །རྙེད་བཀུར་འབྱོར་ལ་ཕྲག་དོག་དང་། །
རང་གི་མངོན་པའི་ང་རྒྱལ་གྱིས། །གཞན་དག་དམ་ཆོས་སྒྲུབ་མཐོང་ན། །ཡིན་མིན་དག་དང་མ་དག་སོགས། །སྣ་ཚོགས་བསྙད་འདོགས་ཐེ་ཚོམ་སྐྱེད། །ལྟར་སྣང་ལུང་རིགས་སྣ་རེ་ཡིས། །ཡང་དག་ལུང་དང་རིགས་པ་
འགོག །དཔྱིས་ཕྱིན་དགག་སྒྲུབ་བྱེད་དགོས་ན། །ཚིག་རེ་ལའང་བློ་གྲོས་བརྡུགས། །སྙིང་ནས་ཆོས་འདོད་དད་ལྡན་གྱིས། །བཏུད་ན་དལ་འབྱོར་སྟོང་ཟད་འགོད། །འདི་འདྲའི་བསྙད་འདོགས་བྱེད་པོ་ལ། །དེང་
སང་བོད་ན་དབང་རྣོན་ནི། །ཆོས་རྗེས་འབྲང་དང་མཁས་པར་གྲགས། །འདི་ནི་མཁས་པ་མ་ཡིན་ཏེ། །རྟོག་འདོད་ཁ་གསག་མཁན་པོ་ཡིན། །སྔོན་བྱོན་རྣམས་ལ་དེར་ཟད་མོད། །ད་ལྟ་བཞུགས་དང་
<pb id="3.33a"/>
ཕྱིས་འབྱོན་གྱི། །མཁས་པ་ཀུན་ལ་འདི་སྐད་གསོལ། །ཚེ་འདིའི་རྙེད་དང་བཀུར་སྟི་དང་། །ཁམས་གསུམ་འཁོར་བའི་བདེ་འབྱོར་ལ། །སྙིང་པོ་མེད་པ་ཐུགས་ལ་ཆོངས། །སུ་དག་རྙེད་དང་བཀུར་
སྟི་ཡིས། །འབྱོར་པ་གཟིགས་ཀྱང་ཕ་མ་ཡིས། །བདེ་སྐྱིད་རྙེད་པ་ཡིན་པར་གཟིགས། །རང་གི་ཤེས་ཚད་བྱིས་པའི་བློ། །གོང་མའི་མདུན་ན་བྱིས་པའི་བློ། །དེ་བས་མཁྱེན་པའི་ཐུགས་རྒྱལ་སྤོངས། །
མཁས་པ་ང་རྒྱལ་མེད་པ་དང་། །འབྱོར་ལྡན་སེར་སྣ་མེད་པ་ནི། །རྒྱན་གྱི་ནང་ན་རྒྱན་མཆོག་གསུངས། །ང་རྒྱལ་ཕྲག་དོག་མེད་པ་ན། །རང་རྒྱུད་བདེ་བའི་མཆོག་ཏུའང་འགྱུར། །ལྟ་དང་གྲུབ་མཐའི་དགག་
སྒྲུབ་དང་། །ཆོས་ལ་དངོས་བཏགས་དཔྱོད་པ་ཡང་། །ཆོས་ཀུན་གཅིག་ཏུ་རྟོགས་རྣམས་ཀྱིས། །ཆོས་ཉིད་ངང་དུ་ཞུགས་ནས་ནི། །སྙིང་རྗེ་ཁོ་ནའི་དབང་གིས་སུ། །ཡུལ་དུས་གདུལ་བྱ་དེ་དང་དེའི། །དོན་དུ་མི་འགྱུར་དེ་ལས་
ལྡོག །དེ་ལ་དོན་དུ་འགྱུར་བ་ཡི། །ལམ་གང་ཡིན་པ་དེ་ལ་འགོད། །འདི་ལྟར་མཛད་པོ་རྣམས་ལ་ནི། །སྙིང་ནས་དད་དང་ཡི་རང་འབུལ། །དེ་ལས་གཞན་གྱི་ཐེ་ཚོམ་གནས། །ཅུང་ཟད་མཐོང་ཡང་བཏང་སྙོམས་བཞག །
བསམ་མི་ཁྱབ་ཀྱི་གནས་གོམས་བྱ། །རང་ཉིད་གང་ལ་མོས་པའི་ལམ། །དེ་ལ་ཁ་ཙམ་མ་ཡིན་པར། །ཉམས་ལེན་ཐུགས་དང་བསྲེས་ནས་ནི། །རང་གི་དལ་འབྱོར་དོན་ཡོད་ཅིང་། །སངས་རྒྱས་བསྟན་པ་གསལ་བར་མཛོད། །
རྣམ་པར་འཐག་པ་བསྡུས་པ་སོགས། །ཐེག་ཆེན་མདོ་རྣམས་གཟིགས་མཛོད་ལ། །དམ་པའི་ཆོས་ལ་ཚད་མ་འཛིན། །མཚམས་མེད་ལྔ་ལས་ཆེས་ལྕི་བའི། །ཆོས་སྤང་ལས་འདི་སྤོང་དུ་གསོལ། །ཞེས་བྱ་
སྟེ། སྤྱིར་ཐོས་བརྒྱུད་པ་ལས་ཐོས་པ་ལྟར་ན་དཔལ་འཛིན་གྱི་མཚན་ཅན་དེ་དབུར་སྟོད་ཁྲ་བ་ཁར་བྱུང་ཞིང་སྔགས་རིགས་ཡིན་པ་ལ་སྔོན་དུ་སློབ་དཔོན་རྙིང་མ་བ་ཞིག་ལ་གཏུགས། ཕྱིས་ལུང་རིགས་འཛིན་པར་གྱུར་ནས་
<pb id="3.33b"/>
སློབ་དཔོན་དེ་དང་མ་འཆམ་པས་ཁྱོད་ཀྱི་ཆོས་ཀྱིས་ཆོས་འབྲེལ་གྱི་གོ་མི་ཆོད་ཟེར་ནས་སྔགས་ལོག་སུན་འབྱིན་དུ་མིང་བཏགས་པ་དེ་བརྩམས། ཕྱིས་འདའ་ཀར་ལྗགས་རུལ་ནས་དུམ་བུར་གྱུར་ཏེ་འདས། མི་རྒྱུད་ཡོད་པའང་
ད་ལྟའི་བར་ངག་ལྐུགས་པ་འབའ་ཞིག་ཡོད་ཟེར་བ་ཡུལ་མི་དེ་དག་ལས་ཐོས་ལ་འབྲི་ཁུང་ཆོས་འཁོར་གྱི་དུས་སུ་མཁས་པ་ཆེན་པོ་ཀརྨ་དཀོན་མཆོག་གཞོན་ནུ་དང་རྩོད་པ་བྱས་པའི་རྩོད་ཡིག་ཅུང་ཟད་མཐོང་བ་ན། 
སེང་གེ་ཝ་ལ་མི་རྩོད་པ་བཞིན་དུ་འདི་འདྲ་བ་རྩོད་ཡུལ་དུ་འོས་པ་མ་ཡིན་ཡང་སྐྱེ་བོ་མང་པོའི་ལོག་རྟོག་བཟློག་པའི་ཕྱིར་རྩོད་པ་བྱས་ཞེས་མཚམས་སྦྱར་ནས། རྫོགས་ཆེན་ཆོས་ཡང་དག་
ཡིན་པར་དམ་པ་སངས་རྒྱས་ལ་རྫོགས་པ་ཆེན་པོ་ལས་རྒྱུ་འབྲས་མེད་པར་འདོད་སྐད་ན་དེ་བདེ་ལགས་སམ་ཞུས་པས་དེ་རྫོགས་ན་བདེ་གསུངས། རྫོགས་པ་ཆེན་པོ་ལྟ་བ་མཐོ་བ་ལགས་སམ་ཞུས་པས་རྫོགས་པ་ཆེན་པོ་ནམ་མཁའ་དང་
འདྲན་ནམ་མཁའ་ལ་མཐོ་དམའ་མེད་ཅེས་པ་འདི་དྲངས་ཤིང་། ཞང་རིན་པོ་ཆེ་ཀརྨ་པ་ན་རིམ་འབྲི་གདན་སོགས་ཀྱི་སྐྱེས་ཆེན་ཐམས་ཅད་ཀྱིས་ཚད་མར་མཛད་པའི་རྒྱུ་མཚན་གྱིས་ཆོས་ཡང་
དག་ཏུ་བསྒྲུབས། སྐད་དོད་ནོར་ཟེར་བའི་སྐབས་སུ་སྒྲ་སྒྲུབ་བྱེད་བཅུག་པས་སྐད་དོད་གཅིག་ལ་ཡང་སྒྲ་སྒྲུབ་བྱེད་རྒྱུ་མ་བྱུང་། གཞུང་ལུགས་གང་ལ་དྲིས་ཀྱང་བརྡུགས། དེས་ན་འདི་ལ་བྲིས་ཀློག་གཉིས་
པོ་གོ་ཆོད་ཅིག་འདུག་གཞན་དཔྱིས་ཕྱིན་པ་ཚིག་གཅིག་ཀྱང་མི་འདུག་ཅེས་པ་བྲིས་འདུག་གོ། །གཞན་ཡང་དྭགས་པོ་བཀའ་བརྒྱུད་ཀྱི་ལྟ་སྒོམ་ལ་སྒྲོ་སྐུར་བྱེད་པ་མང་དག་ཡོད་ཀྱང་དེ་དག་གི་དོགས་པ་སྐབས་
གཞན་དུ་བསལ་བར་བྱ་ལ། རྙིང་མ་ལ་སྐྱོན་ཅན་དུ་སྒྲོག་པའི་སྐྱེ་བོ་གཞན་ཡང་དུ་མ་ཡོད་ཅིང་། ཁྱད་པར་སྙིགས་དུས་ཀྱི་འགྲོ་བ་ཐམས་ཅད་ཀྱི་རེ་གནས་བདག་གི་སྐྱབས་མཆོག་མཚན་བརྗོད་པར་དཀའ་བ་ཀརྨ་
<pb id="3.34a"/>
མི་བསྐྱོད་ཞབས་ཀྱི་འཇམ་ཡིག་ཏུ་ཁ་གཡར་བྱས་པ་ཞིག་བྱུང་བས་སྔགས་རྙིང་མ་ལ་མོས་པ་མཐའ་དག་སེམས་འཁྲུགས་ཤིང་མི་དད་པ་སྤེལ་བ་ཞིག་བདུད་ཀྱི་དབང་གིས་བྱུང་བ་ལ་ནི་སྐྱབས་གནས་
དམ་པ་ཉིད་ཀྱིས་ལན་རྒྱས་པར་བཀའ་བསྩལ་པ་དྲང་པོའི་ས་བོན་ཞེས་བྱ་བ་ངོ་མཚར་རྨད་དུ་བྱུང་བ་ཡོད་པས་དེ་ཉིད་དུ་ལྟོས་ཤིག །སྤྱིར་ཆོས་ཡིན་མིན་དཔྱོད་པ་པོ་དེ་དག་ཀྱང་རེས་འགའ་བདུད་ཀྱི་
མཐུ་ལས་ཀྱང་བྱུང་བ་ཡིན་མོད། སྤྱིར་གང་ཟག་ཕལ་པས་མི་ནུས་ཏེ་མདོ་ལས་གླང་པོ་ཆེའི་ཕྲ་བ་ནི་གླང་པོ་ཆེ་ཉིད་ཀྱིས་བཟོད་ཀྱིས་བོང་བུས་མི་བཟོད་ཏེ་དེ་བཞིན་བྱང་ཆུབ་སེམས་མིན་
པས་བྱང་ཆུབ་སེམས་ལ་ཉམ་ང་བར་བྱེད་མི་ནུས་སོ་ཞེས་བཤད་པ་ལྟར་ཆོས་ལ་རྒྱ་ཆེར་དཔྱོད་པའང་དེ་ལྟ་བུར་ཟད་ལ་སྐྱེས་བུ་དམ་པ་ཁ་ཅིག་ཆོས་དེ་ནུབ་འགྲོ་བར་མཐོང་ནས་དར་བར་བྱ་བའི་ཕྱིར་དཔྱོད་པ་
ལྟར་སྟོན་པ་ཡང་ཡོད་ལ། ཁ་ཅིག་ཡུལ་དུས་དེ་ནས་ཆོས་དེས་མི་ཕན་པར་མཐོང་ནས་འགོག་པ་དང་། ཁ་ཅིག་ཆོས་སྤོང་ཞིང་དེའི་རྣམ་སྨིན་མི་བཟད་པ་མཐོང་ཆོས་དང་ཕྱི་མ་ལ་མྱོང་བར་
བསྟན་ནས་དོན་ལ་ཆོས་སྤོང་གི་རྣམ་སྨིན་འདི་འདྲ་འདུག་གོ་ཞེས་མངོན་སུམ་དུ་སྟོན་པའི་ཆེད་དང་། ཁ་ཅིག་སྔོན་གྱི་ཡུལ་གཞན་གྱི་རྒྱལ་པོས་རྒྱལ་པོ་གསལ་རྒྱལ་ལ་དམག་བྱ་བར་འདོད་ནས་བློན་པོ་རིག་པ་
ཅན་ཡོད་མེད་བགམ་པའི་ཤིང་རྡུམ་བཀུར་ནས་རྩྭ་རྩེ་ཕྱེད་པ་གྱིས་བྱ་བ་དང་། སྦྲུལ་འདྲ་འདྲ་གཉིས་བསྐུར་ནས་ཕོ་མོ་ངོས་བཟུང་བྱ་བ་སོགས་བསྐུར་བས་གཞན་གྱིས་མ་ཤེས་ཀྱང་རི་དྭགས་འཛིན་གྱི་
མ་ས་གའི་ཐབས་ཀྱིས་ཤིང་ཆུ་ལ་སྐུར་བ་དང་སྦྲུལ་སྲིན་བལ་ཉི་མ་ལ་དྲོས་པའི་ཁར་བཞག་ནས་དར་གྱི་ལྡོ་ལྡོས་རེག་པས་ཕོ་སྦྲུལ་མི་བཟོད་ཅིང་མོ་སྦྲུལ་བཟོད་པས་ཤེས་ཏེ་སློབ་དཔོན་རིག་པ་
<pb id="3.34b"/>
ཅན་ཡོད་པར་གོ་ནས་འདུམས་བྱས་པ་ལྟར་ཆོས་དེ་འཛིན་པའི་སྐྱེས་བུ་རྣམས་ཀྱི་ཚོད་བགམས་ནས་རྩོད་པ་ཆོས་བཞིན་དུ་སྤངས་ནས་ངེས་ཤེས་སྐྱེས་པ་བྱུང་ན་ཆོས་དེ་ལ་འཇུག་པར་འདོད་
ནས་སྤོང་བར་སྟོན་པ་ཡང་ཡོད་ཅིང་གདམས་ངག་གི་ཚོད་མི་ཤེས་པས་དེ་དག་ལ་ཞེ་སྡང་བར་ཡང་མི་བྱ་ལ། འོན་ཀྱང་དེ་དག་གི་ངག་སྒྲོས་བཟུང་ནས་ཆོས་ལ་སྐུར་པ་བཏབ་ན་རང་རང་ལ་སྡིག་པ་
མང་དུ་འཕེལ་བར་འགྱུར་ལ་ཆོས་སྤོང་གི་ལས་ལ་བསམས་ན་དུག་དང་མཚོན་དང་མེ་དང་ཆུ་ལ་སོགས་པའི་འཇིགས་པ་བཅུ་དྲུག་ནི་དེའི་བྱེ་བའི་ཆར་ཉེ་བ་ཡང་མ་ཡིན་པས་རང་གཞན་སྲུང་
བར་འདོད་པ་རྣམས་ཀྱིས་གཅིག་ཏུ་སྒོ་གསུམ་བག་དང་ལྡན་པར་བྱའོ། །རྣམ་པར་འཐག་པ་བསྡུས་པའི་བསྟན་བཅོས་ལོག་རྟོག་རྣམ་སྦྱོང་ཞེས་བྱ་བ། དཔལ་གཙུག་ལག་ཕྲེང་བས་རང་ལོ་ང་གསུམ་
པ་མེ་སྦྲུལ་གྱི་ལོ་དབྱར་ཟླ་འབྲིང་པོའི་ངོ་ལ་ཐུན་མཚམས་འགར་སྲས་མཁར་དགྱེས་པ་རྡོ་རྗེའི་གཞལ་མེད་ཁང་དུ་བྲིས་པའོ། །དགེའོ། །
